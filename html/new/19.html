<!DOCTYPE html>
<html lang="bg">
	<head>
		<meta charset="UTF-8"/>
		<meta name="viewport" content="width=device-width, initial-scale=1.0"/>
		<title>19. Послание на св. ап. Павла до Колосяни</title>
	</head>
	<body>
		<div class="container" style="--line-height: 1.6em; --letter-spacing: -0.03em; --word-spacing: -0.05em; --text-alignment: start; --block-img-margin-right: unset; --block-img-margin-left: unset;" lang="bg" dir="ltr">
			<div class="header reader-header reader-show-element">
				<a class="domain reader-domain" href="https://bg-patriarshia.bg/bible-new-testament-19">bg-patriarshia.bg</a>
				<div class="domain-border"></div>
				<h1 class="reader-title">19. Послание на св. ап. Павла до Колосяни</h1>
				<div class="credits reader-credits"></div>
				<div class="meta-data">
					<div class="reader-estimated-time" data-l10n-args="{&quot;range&quot;:&quot;10–12&quot;,&quot;rangePlural&quot;:&quot;other&quot;}" data-l10n-id="about-reader-estimated-read-time" dir="ltr">10–12 minutes</div>
				</div>
			</div>

			<hr>

			<div class="content">
				<div class="moz-reader-content reader-show-element"><div id="readability-page-1" class="page"><div>

							<p><strong>Глава: <a href="#1">1</a> <a href="#2">2</a> <a href="#3">3</a> <a href="#4">4</a></strong></p>
							<p><strong><a name="1"></a>ГЛАВА 1.</strong></p>
							<audio controls><source src="/new/audio/b19/c1.mp3" type="audio/mpeg">Your browser does not support the audio element.</audio>

							<p>1. Павел, апостол на Иисуса Христа по воля Божия, и брат Тимотей, -</p>
							<p>2. до светите и верни в Христа Иисуса братя в Колоса: благодат вам и мир от Бога Отца нашето и Господа Иисуса Христа.</p>
							<p>3. Благодарим на Бога и Отца на Господа нашето Иисуса Христа, молейки се винаги за вас,</p>
							<p>4. понеже чухме за вашата вяра в Христа Иисуса и за любовта ви към всички светии,</p>
							<p>5. при надеждата на отреденото вам на небесата, за което по-преди чухте от истинското слово на благовестието,</p>
							<p>6. що пребъдва у вас, както и в цял свят, и принася плод и расте, както и между вас от деня, когато чухте и познахте истински Божията благодат,</p>
							<p>7. както се и научихте от Епафраса, нашия възлюбен сътрудник, който е верен служител Христов заради вас,</p>
							<p>8. и ни извести за вашата чрез Духа любов.</p>
							<p>9. Затова и ние от деня, когато чухме това, не преставаме да се молим за вас и да просим, щото вие да имате пълно познание на волята Му във всяка премъдрост и духовно разбиране,</p>
							<p>10. та да постъпвате достойно за Бога, като Му угождавате във всичко, като принасяте плод във всяко добро дело и растете в познаването Бога,</p>
							<p>11. като се укрепявате с всякаква сила чрез Неговата славна мощ за всяко търпение и великодушие с радост,</p>
							<p>12. като благодарите на Бога и Отца, Който ни направи способни да участвуваме в наследството на светиите в светлината,</p>
							<p>13. избави ни от властта на тъмнината и ни премести в царството на възлюбения Си Син,</p>
							<p>14. в Когото имаме изкупление чрез кръвта Му и прошка на греховете,</p>
							<p>15. и Който е образ на невидимия Бог, роден преди всяка твар;</p>
							<p>16. понеже чрез Него е създадено всичко, що е на небесата и що е на земята, видимо и невидимо; било Престоли, било Господства, било Началства, било Власти - всичко чрез Него и за Него е създадено;</p>
							<p>17. Той е по-напред от всичко, и всичко чрез Него се държи.</p>
							<p>18. И Той е Глава на тялото, сиреч на църквата; Той е начатък, първороден измежду мъртвите, за да има във всичко първенство;</p>
							<p>19. понеже в Нето благоволи Отец, да обитава всичката пълнота,</p>
							<p>20. и чрез Него да примири със Себе Си всичко, било земно, било небесно, като го умиротвори чрез Нето, с кръвта на кръста Му.</p>
							<p>21. И вас, които някога бяхте отстранени от Бога и Негови врагове поради разположение към лоши дела,</p>
							<p>22. сега ви примири в тялото на Неговата плът, чрез смъртта Му, за да ви представи свети, непорочни и безукорни пред Себе Си,</p>
							<p>23. ако само пребъдвате във вярата твърди и непоколебими, и бъдете непоклатни в надеждата на проповяданото на всяка поднебесна твар благовестие, което чухте и на което аз, Павел, станах служител.</p>
							<p>24. Сега се радвам в страданията си за вас и подпълвам недостига от скърби Христови в моята плът за тялото Христово, което е църквата,</p>
							<p>25. на която аз станах служител по Божия наредба, мен възложена за вас, за да изпълня словото Божие, -</p>
							<p>26. тайната, скрита от векове и родове, а сега открита на светиите Му,</p>
							<p>27. на които Бог пожела да покаже, какво богатство на слава има за езичниците в тази тайна, именно, че Христос, упование-то на славата, е във вас;</p>
							<p>28. Него ние проповядваме, като вразумяваме всички човеци и ги учим на всяка премъдрост, та всички тях да представим съвършени в Христа Иисуса;</p>
							<p>29. за това се и трудя и подвизавам по Неговата сила, която мощно действува в мене.</p>
							<p><strong><a name="2"></a>ГЛАВА 2.</strong></p>
							<audio controls><source src="/new/audio/b19/c2.mp3" type="audio/mpeg">Your browser does not support the audio element.</audio>

							<p>1. Желая да знаете, в каква голяма борба съм заради вас и заради ония, които са в Лаодикия и в Иерапол, и заради всички, които не са ме видели лично,</p>
							<p>2. за да се утешат сърцата им, та, съединени с любов за всяко обогатяване със съвършено разбиране, да познаят тайната на Бога и Отца и на Христа,</p>
							<p>3. в Когото са скрити всички съкровища на премъдростта и на знанието.</p>
							<p>4. А това казвам, за да не би някой да ви прелъсти с примамливи думи;</p>
							<p>5. защото ако и да отсъствувам тялом, но духом съм с вас, като се радвам и виждам вашата уредба и вашата твърда вяра в Христа.</p>
							<p>6. Поради това, както приехте Господа Иисуса Христа, тъй и ходете по Него,</p>
							<p>7. вкоренени и утвърдени в Него и укрепени във вярата, както сте научени, преуспявайки в нея с благодарност.</p>
							<p>8. Гледайте, братя, да ви не увлече някой с философия и с празна измама според човешкото предание, според стихиите световни, а не според Христа;</p>
							<p>9. понеже в Него телесно обитава всичката пълнота на Божеството,</p>
							<p>10. и вие сте пълни чрез Него, Който е Глава на всяко началство и власт:</p>
							<p>11. в Него сте и обрязани чрез неръкотворно обрязване, като съблякохте греховното тяло на плътта, чрез обрязването Христово,</p>
							<p>12. като се погребахте с Него в кръщението, в което и възкръснахте заедно с Него чрез вяра в силата на Бога, Който Го възкреси от мъртвите.</p>
							<p>13. И вас, които бяхте мъртви в греховете и в необрязването на плътта си. Той оживи заедно с Него, като ви прости всички грехове;</p>
							<p>14. а това стана, като Христос заличи с учението съществувалото за нас ръкописание, което беше против нас и което Той взе от средата и го прикова на кръста;</p>
							<p>15. като отне силата от началства и власти. Гой ги явно изложи на позор и на кръста възтържествува над тях.</p>
							<p>16. И тъй, никой да ви не осъжда за ядене, или пиене, или за някой празник или новомесечие, или събота:</p>
							<p>17. това е сянка на бъдещето, а тялото е Христос.</p>
							<p>18. Никой преднамерено да ви не прелъстява със смиреномъдрие и служене на Ангелите, като се впуска в онова, що не е видял, като безразсъдно се гордее с плътския си ум</p>
							<p>19. и не се придържа о Главата - Христа, от Когото цялото тяло, поддържано и свързвано чрез стави и свръзки, расте с растене по Бога.</p>
							<p>20. И тъй, ако вие с Христа умряхте за стихиите световни, то защо като живеещи в света допускате да ви налагат постановления:</p>
							<p>21. "не се докосвай, не вкусвай, не пипай"</p>
							<p>22. (които всички, от употребяване, подлежат на разрушение), - според човешки заповеди и учения?</p>
							<p>23. Тия постановления имат само вид на мъдрост в своеволно благочестие, в смиреномъдрие и в пренебрежение на тялото, без някак да се грижат за насищане плътта.</p>
							<p><strong><a name="3"></a>ГЛАВА 3.</strong></p>
							<audio controls><source src="/new/audio/b19/c3.mp3" type="audio/mpeg">Your browser does not support the audio element.</audio>

							<p>1. И тъй, ако сте възкръснали заедно с Христа, търсете това, що е горе, дето Христос седи отдясно на Бога;</p>
							<p>2. за небесното мислете, а не за земното.</p>
							<p>3. Защото вие умряхте, и вашият живот е скрит с Христа в Бога;</p>
							<p>4. а кога се яви Христос, вашият живот, тогава и вие ще се явите с Него в слава.</p>
							<p>5. И тъй, умъртвете земните си членове, сиреч пороците: блудство, нечистота, страст, лоша похот и користолюбието, което е идолослужение.</p>
							<p>6. Заради тия пороци Божият гняв иде върху синовете на непослушанието,</p>
							<p>7. сред които и вие някогаш се движехте, когато живеехте в тия пороци.</p>
							<p>8. А сега и вие отхвърлете от себе си всичко: гняв, ярост, злоба, злоречие, сквернословие от устата си;</p>
							<p>9. не се лъжете един други, след като съблякохте ветхия човек заедно с делата му</p>
							<p>10. и се облякохте в новия, който се обновява в познанието, по образа на своя Създател,</p>
							<p>11. дето няма ни елин ни иудеин, ни обрязване ни необрязване, ни варварин ни скит, ни роб ни свободник, а всичко и във всичко е Христос.</p>
							<p>12. И тъй, като избраници Божии, свети и възлюбени, облечете се в милосърдие, благост, смиреномъдрие, кротост, дълготърпение,</p>
							<p>13. като се търпите един други и си прощавате взаимно, ако някой има против някого оплакване: както Христос ви прости, така и вие.</p>
							<p>14. А над всичко това облечете се в любовта, която е свръзка на съвършенството, -</p>
							<p>15. и мир Божи да цари в сърцата ви; към него сте и призвани в едно тяло, затова благодарни бъдете.</p>
							<p>16. Словото Христово да се вселява у вас изобилно с всяка премъдрост; учете се и се вразумявайте един други с псалми, славословия и духовни песни, като с благодарност възпявате Господа в сърцата си.</p>
							<p>17. И всичко, що вършите словом или делом, всичко вършете в името на Господа Иисуса Христа, като благодарите чрез Него на Бога и Отца.</p>
							<p>18. Вие, жените, покорявайте се на мъжете си, както подобава, в името на Господа.</p>
							<p>19. Вие, мъжете, обичайте жените си и не ги огорчавайте.</p>
							<p>20. Деца, бъдете във всичко послушни на родителите си, защото това е благоугодно Господу.</p>
							<p>21. Бащи, не дразнете чедата си, за да не падат духом.</p>
							<p>22. Вие, робите, бъдете послушни във всичко на вашите по плът господари, слугувайте им не само за очи като човеко-угодници, а простосърдечно, като се боите от Бога.</p>
							<p>23. И всичко, що вършите, вършете от душа, като за Господа, а не за човеци,</p>
							<p>24. знаейки, че като награда от Господа ще получите наследство, понеже на Господа Христа служите.</p>
							<p>25. А който върши неправда, ще получи според неправдата си: лицеприятие няма.</p>
							<p><strong><a name="4"></a>ГЛАВА 4.</strong></p>
							<audio controls><source src="/new/audio/b19/c4.mp3" type="audio/mpeg">Your browser does not support the audio element.</audio>

							<p>1. Вие, господарите, отдавайте на робите си справедливото и дължимото, като знаете, че и вие имате Господар на небесата.</p>
							<p>2. Постоянствувайте в молитвата, като бодърствувате в нея с благодарност;</p>
							<p>3. молете се също и за нас, за да ни отвори Бог врата на словото да разгласим Христовата тайна, заради която съм и в окови,</p>
							<p>4. та да я открия, както ми подобава да говоря.</p>
							<p>5. С външните се отнасяйте благоразумно, като скъпите времето.</p>
							<p>6. Словото ви да бъде винаги с прият-ност, със сол подправено, за да знаете, как трябва да отговаряте всекиму.</p>
							<p>7. Колкото за мене, всичко ще ви съобщи Тихик, възлюбеният брат и верен служител и сътрудник в Господа,</p>
							<p>8. когото тъкмо за това изпратих при вас, за да узнае, как сте, и да утеши сърцата ви,</p>
							<p>9. заедно с Онисима, верния и възлюбен наш брат, който е от вас: те ще ви разкажат за всичко, що става тука.</p>
							<p>10. Поздравява ви Аристарх, който е затворен заедно с мене, и Марко, племенникът на Варнава (за когото получихте заповед: ако дойде при вас, приемете го),</p>
							<p>11. също и Иисус, наричан Юст; те са от обрязаните и са едничките сътрудници за царството Божие, които ми бяха утеха.</p>
							<p>12. Поздравява ви вашенецът Епафрас, Иисус Христов раб, който винаги се подвизава за вас в молитвите, за да пребъдете съвършени и изпълнени с всяка воля Божия.</p>
							<p>13. Свидетелствувам за него, че той има голяма ревност и грижа за вас и за ония, които са в Лаодикия и Иерапол.</p>
							<p>14. Поздравява ви Лука, многообич-ният лекар, и Димас.</p>
							<p>15. Поздравете братята в Лаодикия, също Нимфана, и домашната му църква.</p>
							<p>16. След като се прочете това послание у вас, наредете да се прочете и в Лаоди-кийската църква, а онова из Лаодикия да прочетете и вие.</p>
							<p>17. Кажете на Архипа: гледай да изпълняваш службата, що си приел в Господа.</p>
							<p>18. Саморъчен поздрав от мене, Павла. Помнете оковите ми. Благодатта да бъде с всички вас. Амин.</p>

						</div></div></div>
			</div>

			<div>
				<div class="reader-message"></div>
			</div>
			<div aria-owns="toolbar"></div>
		</div>
	</body>
</html>
