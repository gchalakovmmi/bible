<!DOCTYPE html>
<html lang="bg">
	<head>
		<meta charset="UTF-8"/>
		<meta name="viewport" content="width=device-width, initial-scale=1.0"/>
		<title>30. Книга Плач Иеремиев</title>
	</head>
	<body>
		<div class="container" style="--line-height: 1.6em; --letter-spacing: -0.03em; --word-spacing: -0.05em; --text-alignment: start; --block-img-margin-right: unset; --block-img-margin-left: unset;" lang="bg" dir="ltr">
			<div class="header reader-header reader-show-element">
				<a class="domain reader-domain" href="https://bg-patriarshia.bg/bible-old-testament-30">bg-patriarshia.bg</a>
				<div class="domain-border"></div>
				<h1 class="reader-title">30. Книга Плач Иеремиев</h1>
				<div class="credits reader-credits"></div>
				<div class="meta-data">
					<div class="reader-estimated-time" data-l10n-args="{&quot;range&quot;:&quot;15–19&quot;,&quot;rangePlural&quot;:&quot;other&quot;}" data-l10n-id="about-reader-estimated-read-time" dir="ltr">15–19 minutes</div>
				</div>
			</div>

			<hr>

			<div class="content">
				<div class="moz-reader-content reader-show-element"><div id="readability-page-1" class="page"><div>

							<p><strong>Глава:&nbsp; <a href="#1">1</a>&nbsp; <a href="#2">2</a>&nbsp; <a href="#3">3</a>&nbsp; <a href="#4">4</a>&nbsp; <a href="#5">5</a></strong></p>
							<p><strong><a name="1"></a>ГЛАВА 1.</strong></p>

							<p>1. Как самотно седи градът, някога си многолюден! Той стана като вдовица; великият между народите, князът над областите стана данник.</p>
							<p>2. Горко плаче той нощем, и сълзите му са по страните му. Измежду всички ония, които са го обичали, той няма утешител; всички негови приятели му изневериха, станаха му врагове.</p>
							<p>3. Иуда се пресели поради бедствие и тежко робство, посели се между езичници, и не намери покой; всички, които го преследваха, настигнаха го в тесни места.</p>
							<p>4. Пътищата на Сион тъгуват, защото няма кой да отива на празник; всичките му порти запустяха; свещениците му въздишат, девиците му са печални, горко и на самия него!</p>
							<p>5. Враговете му застанаха начело, неприятелите му добруват, защото Господ папрати върху му тъга заради многото му беззакония; децата му отидоха в плен пред врага.</p>
							<p>6. И отлетя от дъщерята Сионова всичкото й великолепие; князете й са като елени, които не намират паша; обезсилени, те тръгнаха пред карача.</p>
							<p>7. Спомни си Йерусалим през дните на своето бедствие и на своите страдания за всички свои драгоценности, каквито имаше в предишни дни, а пък народът му падна от вража ръка, и никой му не помага; неприятелите гледат на него и се смеят над неговите съботи.</p>
							<p>8. Тежко съгреши Йерусалим, затова и стана отвратителен; всички, които го прославяха, го гледат с презрение, защото видяха голотата му; и сам той въздиша и се обръща назад.</p>
							<p>9. По полата му имаше нечистота, но той не помисляше за своята бъдника, и поради това извънредно се унизи и няма за него утешител. "Погледни, Господи, моята неволя, понеже врагът се е възгордял!"</p>
							<p>10. Врагът простря ръка върху всичко нему най-драгоценно; той вижда, как езичници влизат в неговото светилище, за което си заповядал, да не влизат те в Твоето събрание.</p>
							<p>11. Цял негов народ въздиша, търсейки хляб, дава своите драгоценности за храна - душа да подкрепи. "Погледни, Господи, и виж, колко съм унизен!"</p>
							<p>12. Дано не ви сполети това всички вас, минаващи по пътя! погледнете и вижте, има ли болка като моята болка, каквато мене е постигнала, каквато Господ напрати върху мене в деня на пламенния Си гняв?</p>
							<p>13. Той прати отгоре огън в костите ми, и тоя ги обхвана; разстла мрежа за нозете ми, повали ме, направи ме да бедствувам и да чезна всеки ден.</p>
							<p>14. Ярема на беззаконията ми стегна с ръката Си; те са оплетени и се качиха на врата ми; Той отслаби силите ми. Господ ме предаде в ръце, от които не мога да се изправя.</p>
							<p>15. Всички мои силни Господ повали сред мене, свика против мене събрание, за да изтреби момците ми, като в лин Господ стъпка девицата, дъщерята на Иуда.</p>
							<p>16. Затова аз плача;окото ми,окото ми вода пролива, понеже далеч е от мене утешител, който би оживил душата ми; децата ми са съсипани, защото врагът надделя.</p>
							<p>17. Сион простира ръце, но за него няма утешител. Господ даде заповед за Накова на враговете му да го обкръжат; Йерусалим стана гнусота между тях.</p>
							<p>18. Праведен е Господ, защото аз не бях покорен на словото Му. Чуйте, всички народи, и погледнете моята болка; момите ми и момците ми отидоха в плен.</p>
							<p>19. Викам приятелите си, но те ме излъгаха; свещениците ми и старците ми издъхват в града, търсейки си храна - душа да подкрепят.</p>
							<p>20. Погледни, Господи, защото съм утеснен, утробата ми се вълнува, сърцето ми се превърна в мене, задето упорито Ти се противих; отвън ме меч обезчеди, а в къщи - смърт.</p>
							<p>21. Чуха, че стена, а утешител нямам; чуха всичките ми врагове за моята неволя, и се зарадваха, че Ти си извършил това: о, да бе заповядал на предречения от Тебе ден да дойде, и те да станеха като мене!</p>
							<p>22. Нека да предстане пред лицето Ти цялата им злоба; и постъпи с тях, както постъпи с мене за всичките ми грехове, защото тежки са моите стенания, и сърцето ми изнемогва.</p>
							<p><strong><a name="2"></a>ГЛАВА 2.</strong></p>

							<p>1. Как помрачи Господ в гнева Си дъщерята Сионова! От небесата свали наземи красотата Израилева и не си спом ни за подножието на нозете Си в деня на Своя гняв.</p>
							<p>2. Погуби Господ всички жилища на Иакова, не пощади, разруши в яростта Си крепостите на дъщерята Иудина, повали наземи, отхвърли царството и князете му като нечисти;</p>
							<p>3. в гневен разгар сломи всички рогове Израилеви, отдръпна десницата Си от неприятеля и се разпали против Иакова като пламнал огън, който поглъща всичко наоколо;</p>
							<p>4. изопна Своя лък като неприятел, насочи десницата Си като враг и уби всичко, що е мило за очите; върху скинията на дъщерята Сионова изля като огън яростта Си.</p>
							<p>5. Господ стана като неприятел, изтреби Израиля, разори всичките му чертози, разруши крепостите му и разпространи у дъщерята Иудина тъга и плач.</p>
							<p>6. И премахна като от градина Своята ограда; разори Своето място на събранията, Господ направи да се забравят на Сион празници и съботи; и в гневното Си негодуване отхвърли цар и свещеник.</p>
							<p>7. Отхвърли Господ жертвеника Си, отвърна сърцето Си от Своето светилище, предаде в ръце на враговете стените на дворците му; в дома Господен те дигаха шум като в празничен ден.</p>
							<p>8. Господ реши да разруши стената на дъщерята Сионова, опна връв, не отклони ръката Си от разорението; съсипа външните крепости, и стените бидоха наедно разрушени.</p>
							<p>9. Портите й в земя затънаха; Той разруши и строши заверите им; царят й и князете й са сред езичниците; няма вече закон, и пророците й се не удостояват с видения от Господа.</p>
							<p>10. Седят наземи безмълвни старците на дъщерята Сионова, посипаха с пепел главите си, опасаха се с вретище; наведоха глави към земя девиците иерусалимски.</p>
							<p>11. Изтощиха се от сълзи очите ми, вълнува се утробата ми, сърце ми се къса, защото гине дъщерята на моя народ, когато деца и кърмачета умират от глад сред градските улици.</p>
							<p>12. Умирайки като ранени по градските улици, те казват на своите майки: "де има жито и вино?" - и предават душите си в майчините си прегръдки.</p>
							<p>13. Що да ти кажа, с какво да те сравня, дъще Иерусалимова? На какво да те оприлича, за да те утеша, дево, дъще Сионова? Защото твоята рана е като море голяма; кой може да те изцери?</p>
							<p>14. Твоите пророци ти предсказваха неща несбъдни и лъжливи, не разкриваха твоето беззаконие, за да отвърнат твоето пленение, и ти изричаха лъжливи откровения, които те докараха до изгнание.</p>
							<p>15 Ръце пляскат за тебе всички минава Щи по пътя, подсвиркват и клатят глава за дъщерята Иерусалимова и казват: "това ли е градът, който наричаха съвършенство на красота, радост на цяла земя?"</p>
							<p>16. Разтворили са против тебе широки уста всички твои врагове, подсвиркват и скърцат със зъби, казвайки: "погълнахме го, само този ден и чакахме ние, дочакахме, видяхме!"</p>
							<p>17. Господ извърши, що бе определил, изпълни словото Си, изречено в стародавни дни, разори безмилостно и даде на врага да се порадва над тебе, дигна високо рога на твоите неприятели</p>
							<p>18. Сърцето им вика към Господа. Стено на дъщерята Сионова! лей потоци сълзи денем и нощем, не давай си покой, не затваряй зениците на очите си.</p>
							<p>19. Ставай, викай нощем при началото на всяка стража; изливай като вода твоето сърце пред лицето на Господа; простирай към Него ръце за душата на децата си, които издъхват от глад по ъглите на всички улици.</p>
							<p>20. "Погледни, Господи, и виж" кому си направил тъй, че жените да ядат своя плод - младенците, от тях откърмени? да биват убивани в Господнето светилище свещеник и пророк?</p>
							<p>21. Деца и старци лежат наземи по улиците; момите ми и момците ми паднаха от меч; Ти ги убиваше в деня на Твоя гняв, колеше безмилостно."</p>
							<p>22. Ти свика отвред като на празник моите ужаси, и в деня на Господния гняв никой се не спаси, никой не оцеля; ония, които бях откърмила и отгледала, врагът ми изтреби.</p>
							<p><strong><a name="3"></a>ГЛАВА 3.</strong></p>

							<p>1. Аз съм човек, изпитал неволя от жезъла на Неговия гняв;</p>
							<p>2. Той ме поведе и въведе в тъмнина, а не в светлина.</p>
							<p>3. Той се обърна само против мене и цял ден обръща ръката Си.</p>
							<p>4. Смаза плътта ми и кожата ми, строши костите ми;</p>
							<p>5. загради ме и обиколи с горчила и теглила;</p>
							<p>6. тури ме на тъмно място, както умрелите отдавна,</p>
							<p>7. обиколи ме със стена, за да не изляза, направи тежки веригите ми</p>
							<p>8. и, когато виках и писках, задържаше молитвата ми;</p>
							<p>9. с камъни прегради пътищата ми, из криви пътеките ми;</p>
							<p>10. Той стана за мене като мечка в засада, като лъв на скрито място;</p>
							<p>11. изкриви пътищата ми и ме разкъса, на нищо ме направи;</p>
							<p>12. изопна лъка Си и ме тури за луча на стрелите;</p>
							<p>13. устрели бъбреците ми със стрели от колчана Си.</p>
							<p>14. Аз станах гавра за цял мой народ, всекидневна тяхна песен.</p>
							<p>15. Той ме с горчила пресити, с пелин ме напои;</p>
							<p>16. разби с камъни зъбите ми, с пепел ме покри.</p>
							<p>17. И избяга мирът от душата ми; аз забравих за добруване</p>
							<p>18. и казах: загина силата ми и надеждата ми на Господа.</p>
							<p>19. Помисли за моето страдание и моята злополука, за пелина и жлъчката.</p>
							<p>20. Крепко помни това моята душа и отпада в мен.</p>
							<p>21. Ето какво аз отговарям на сърцето си и поради това имам упование:</p>
							<p>22. по милост на Господа не изчезнахме ние, защото милосърдието Му не е пресекнало:</p>
							<p>23. то се обновява всяка сутрин; велика е Твоята вярност!</p>
							<p>24. Господ е моя част, казва душата ми, и тъй. Нему ще се надявам.</p>
							<p>25. Благ е Господ към ония, които се Нему надяват, към душата, която Го търси.</p>
							<p>26. Добре е ономува, който търпеливо очаква спасение от Господа.</p>
							<p>27. Добре е човеку, кога носи иго на младини.</p>
							<p>28. Седи самотно и мълчи, понеже Той го е наложил върху него.</p>
							<p>29. Туря устата си в прах, мислейки: "може би, има още надежда";</p>
							<p>30. подлага страната си ономува, който го бие, до пресита приема хули,</p>
							<p>31. понеже не навеки оставя Господ.</p>
							<p>32. Пратил ли е неволя. Той и ще помилува по великата Си благост.</p>
							<p>33. Защото Той не по изволение на сърцето Си наказва и огорчава синовете човешки.</p>
							<p>34. Но кога тъпчат с нозе всички затворници на земята,</p>
							<p>35. кога неправедно съдят човека пред лицето на Всевишния,</p>
							<p>36. кога притесняват човека в неговата работа: нима Господ не види?</p>
							<p>37. Кой казва: "и това бива, що Господ не е заповядал да бъде"?</p>
							<p>38. Нали от устата на Всевишния произлиза злощастие и благополучие?</p>
							<p>39. За какво би скърбял живеещият човек? Всеки да скърби за греховете си.</p>
							<p>40. Нека изпитаме и изследваме своите пътища, и да се обърнем към Господа.</p>
							<p>41. Нека възнесем сърце и ръце към Бога, Който е на небесата;</p>
							<p>42. ние се отметнахме и упорствувахме; Ти не пощади;</p>
							<p>43. Ти се облече с гняв и ни преследваше, умъртвяваше, не щадеше;</p>
							<p>44. Ти закри Себе Си с облак, за да не достига нашата молитва;</p>
							<p>45. смет и гнусота ни направи Ти сред народите.</p>
							<p>46. Разтворили са против нас широки уста всички наши врагове.</p>
							<p>47. Ужас и яма, опустошение и разорение - това е наш дял.</p>
							<p>48. Потоци води лее окото ми за гибелта на дъщерите на моя народ.</p>
							<p>49. Окото ми се излива и не престава, понеже няма облекчение,</p>
							<p>50. докле Господ милостно ме погледне и види от небесата.</p>
							<p>51. Окото ми прави да страда душата ми заради всички дъщери на моя град.</p>
							<p>52. Всякак се силеха да ме уловят като птичка моите врагове, без всяка причина;</p>
							<p>53. захвърлиха живота ми в яма и ме засипаха с камъни.</p>
							<p>54. Водите се издигнаха до главата ми; аз казах: "загинах".</p>
							<p>55. Призовавах името Ти, Господи, от дълбоката яма.</p>
							<p>56. Ти чу гласа ми; не закривай ухото Си от моята въздишка и от моя плач!</p>
							<p>57. Ти се приближаваше, кога викнех към Тебе, и казваше: не бой се!</p>
							<p>58. Ти защищаваше. Господи, делото на моята душа; изкупваше живота ми.</p>
							<p>59. Ти виждаш. Господи, моето угнетеиие; отсъди делото ми!</p>
							<p>60. Ти виждаш всичката им отмъстителност, всичките им кроежи против мене;</p>
							<p>61. Ти чуваш. Господи, ругатните им, всичките им кроежи против мене,</p>
							<p>62. речите на въставащите срещу мене и хитрините им против мене всеки ден.</p>
							<p>63. Погледни, седнат ли, станат ли, аз съм песен за тях.</p>
							<p>64. Отплати им. Господи, според делата на ръцете им;</p>
							<p>65. прати им помрачение на сърцето и Твоето проклятие върху им;</p>
							<p>66. преследвай ги, Господи, с гняв, и изтреби ги от поднебесието!</p>
							<p><strong><a name="4"></a>ГЛАВА 4.</strong></p>

							<p>1. Как е потъмняло златото, изменило се е най-доброто злато! камъните от светилището са разхвърляни по всички кръстопътища.</p>
							<p>2. Драгоценните синове на Сион, равноценни с най-чисто злато, как са те сравнени с глинени съдове, изделие на грънчарска ръка!</p>
							<p>3. Дори и зверовете подават нянка и кърмят своите рожби, а дъщерята на моя народ стана жестока като камилска птица в пустиня;</p>
							<p>4. езикът на кърмачето прилепва о небцето му от жажда; децата искат хляб, и никой им не подава.</p>
							<p>5. Тия, които са сладкиши яли, гинат по улици; отхранените на багреница в смет се валят.</p>
							<p>6. Наказанието за нечестие на дъщерята на моя народ надминава наказанието за греховете на Содом: оня биде сринат мигновено, и ръце човешки не са се допирали до него.</p>
							<p>7. Князете й бяха в нея по-чисти от сняг, по-бели от мляко; те бяха телесно по-хубави от корал, видът им бе като сапфир;</p>
							<p>8. а сега лицето им е по-тъмно от всичко черно, не ги узнават на улиците; кожата им прилепна о костите им, стана суха като дърво.</p>
							<p>9. Убиваните от меч са по-честити от ония, които глад убива, защото тия чезнат, поразявани от липса на полски плодове.</p>
							<p>10. Дори жени мекосърдни варяха с ръце децата си, за да им бъдат храна, когато гинеше дъщерята на моя народ.</p>
							<p>11. Господ изпълни гнева Си, изля яростта на гнева Си и запали на Сион огън, който погълна основите му.</p>
							<p>12. Царете земни и всички живеещи по вселената не вярваха, че врагът и неприятелят е влязъл в портите иерусалимски.</p>
							<p>13. Всичко това е поради греховете на лъжепророците му, поради беззаконията на свещениците му, които посред него проливаха кръвта на праведници;</p>
							<p>14. скитаха се като слепи по улиците, оскверняваха се с кръв, тъй че не беше възможно да се допреш до одеждите им.</p>
							<p>15. "Отстранете се, нечисти!" викаха им; "отстранете се, отстранете се, не се допирайте"; и те отминаваха смутени; а между народа казваха: "тях няма да ги има вече!"</p>
							<p>16. Лицето на Господа ги разсея; Той няма вече милостно да ги погледне, защото те не уважават лицето на свещеници, към старци милост нямат.</p>
							<p>17. Очите ни са изнурени да очакват напразно помощ; от нашата стражна кула очаквахме народ, който не можа да ни спаси.</p>
							<p>18. А те дебнеха стъпките ни, за да не можем да ходим по нашите улици; краят ни наближи, нашите дни се изпълниха; краят ни дойде.</p>
							<p>19. Които ни преследваха, бяха по-бързи от орлите небесни; тичаха подире ни по планини, поставяха засади за нас в пустинята.</p>
							<p>20. Духът на живота ни, помазаникът Господен е уловен в техните ями, оня, за когото казвахме: под негова сянка ще живеем сред народите.</p>
							<p>21. Радвай се и весели се, дъще Едомова, обитателко на земя Уц! И до тебе ще дойде чашата; ще се опиеш и ще се разголиш.</p>
							<p>22. Дъще Сионова! наказанието за твоето беззаконие се свърши; Той няма вече да те изгонва; но беззаконието ти, дъще Едомова. Той ще накаже и ще разкрие твоите грехове.</p>
							<p><strong><a name="5"></a>ГЛАВА 5.</strong></p>

							<p>1. Спомни си, Господи, какво се извърши над нас; милостно погледни и виж нашето поругание:</p>
							<p>2. нашето наследство у чужди премина, нашите къщи - у другоплеменници;</p>
							<p>3. останахме сираци, без баща; майките ни са като вдовици.</p>
							<p>4. Пием водата си срещу сребро, доставяме дървата си с пари.</p>
							<p>5. Бият ни по врата, работим - и отдих за нас няма.</p>
							<p>6. Протягаме ръка към египтяни, към асирийци, за да се нахраним с хляб.</p>
							<p>7. Бащите ни грешиха: тях ги няма вече, а ние търпим наказание за техните беззакония.</p>
							<p>8. Роби владеят над нас, и няма кой да ни избави от ръцете им.</p>
							<p>9. Хляба си добиваме с опасност за живота - пред меч в пустинята.</p>
							<p>10. Кожата ни е почерняла като пещ, от лют глад.</p>
							<p>11. Жени безчестят на Сион, девици - в градовете иудейски.</p>
							<p>12. Князе избесиха със свои ръце, лица на старци не уважиха.</p>
							<p>13. Юноши вземат при хромели, и момчета падат под товари дърва.</p>
							<p>14. Старци вече не седят при порти; юноши не пеят.</p>
							<p>15. Свърши се радостта на сърцето ни; нашите хора се обърнаха на тъга</p>
							<p>16. Падна венецът от главата ни; горко ни, задето съгрешихме!</p>
							<p>17. От това и чезне сърцето ни; от това потъмняха нашите очи.</p>
							<p>18. Защото опустя планина Сион, лисици ходят по нея.</p>
							<p>19. Ти, Господи, пребъдваш вовеки; Твоят престол е из рода в род.</p>
							<p>20. Защо ни съвсем забравяш, оставяш ни за дълго време?</p>
							<p>21. Обърни ни към Тебе, Господи, и ще се обърнем; обнови нашите дни, както в старо време.</p>
							<p>22. Нима си ни съвсем отхвърлил, разгневил си се на нас безмерно?</p>

						</div></div></div>
			</div>

			<div>
				<div class="reader-message"></div>
			</div>
			<div aria-owns="toolbar"></div>
		</div>
	</body>
</html>
