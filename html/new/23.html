<!DOCTYPE html>
<html lang="bg">
	<head>
		<meta charset="UTF-8"/>
		<meta name="viewport" content="width=device-width, initial-scale=1.0"/>
		<title>23. Второ послание на св. ап. Павла до Тимотея</title>
	</head>
	<body>
		<div class="container" style="--line-height: 1.6em; --letter-spacing: -0.03em; --word-spacing: -0.05em; --text-alignment: start; --block-img-margin-right: unset; --block-img-margin-left: unset;" lang="bg" dir="ltr">
			<div class="header reader-header reader-show-element">
				<a class="domain reader-domain" href="https://bg-patriarshia.bg/bible-new-testament-23">bg-patriarshia.bg</a>
				<div class="domain-border"></div>
				<h1 class="reader-title">23. Второ послание на св. ап. Павла до Тимотея</h1>
				<div class="credits reader-credits"></div>
				<div class="meta-data">
					<div class="reader-estimated-time" data-l10n-args="{&quot;range&quot;:&quot;8–10&quot;,&quot;rangePlural&quot;:&quot;other&quot;}" data-l10n-id="about-reader-estimated-read-time" dir="ltr">8–10 minutes</div>
				</div>
			</div>

			<hr>

			<div class="content">
				<div class="moz-reader-content reader-show-element"><div id="readability-page-1" class="page"><div>

							<p><strong>Глава: <a href="#1">1</a> <a href="#2">2</a> <a href="#3">3</a> <a href="#4">4</a></strong></p>
							<p><strong><a name="1"></a>ГЛАВА 1.</strong></p>
							<audio controls><source src="/new/audio/b23/c1.mp3" type="audio/mpeg">Your browser does not support the audio element.</audio>

							<p>1. Павел, апостол Иисус Христов по воля Божия, за възвестяваме обещания живот в Христа Иисуса,</p>
							<p>2. до Тимотея, възлюбено чедо: благодат, милост, мир от Бога Отца и от Христа Иисуса, Господа нашего.</p>
							<p>3. Благодаря Богу, Комуто още от прародители служа с чиста съвест, задето непрестанно те споменувам в молитвите си денем и нощем,</p>
							<p>4. като, при спомена за твоите сълзи, копнея да те видя, за да се изпълня с радост,</p>
							<p>5. и като си спомням за твоята нелицемерна вяра, която по-рано я имаше у баба ти Лоида и майка ти Евника, а убеден съм, има я и в тебе.</p>
							<p>6. Затова ти напомням да разпаляш Божия дар, който е в тебе чрез моето ръковъзлагане.</p>
							<p>7. Защото Бог не ни е дал дух на боязливост, а дух на сила, любов и целомъдрие.</p>
							<p>8. И тъй, не се срамувай от страданията на Господа нашего Иисуса Христа, нито от мене. Негов окованик, а стани участник в страданията за благовестието Христово по силата на Бога,</p>
							<p>9. Който ни спаси и повика към свето звание, не заради нашите дела, а по Свое благоволение и благодат, дадена нам в Христа Иисуса преди вечни времена,</p>
							<p>10. а открита сега с явяването на нашия Спасител Иисуса Христа, Който унищожи смъртта и извади наяве живот и не-тление чрез благовестието,</p>
							<p>11. за което съм поставен аз проповедник, апостол и учител на езичниците.</p>
							<p>12. Затова и така страдам; ала не се срамувам, понеже зная в Кого съм повярвал и съм уверен, че Той е мощен да запази моя залог за оня ден.</p>
							<p>13. Имай за образец здравите думи, които си чул от мене, с вяра и любов в Христа Иисуса.</p>
							<p>14. Запази добрия залог чрез Духа Светаго, Който живее в нас.</p>
							<p>15. Знаеш това, че ме изоставиха всички от Асия, между които и Фигел и Ермоген.</p>
							<p>16. Господ да даде милост на дома на Онисифора, защото много пъти ме успокои и се не посрами от веригите ми,</p>
							<p>17. но, като дойде в Рим, с голямо старание ме потърси и намери.</p>
							<p>18. Нека Господ му даде да намери милост у Него в оня ден; а колко ми услужи той в Ефес, ти по-добре знаеш.</p>
							<p><strong><a name="2"></a>ГЛАВА 2.</strong></p>
							<audio controls><source src="/new/audio/b23/c2.mp3" type="audio/mpeg">Your browser does not support the audio element.</audio>

							<p>1. И тъй, чедо мое, усилвай се в благодатта, която ти е дадена от Христа Иисуса,</p>
							<p>2. и каквото си чул от мене при много свидетели, предай го на верни човеци, които ще са способни и други да научат.</p>
							<p>3. И тъй, принасяй страданията като добър воин Иисус Христов.</p>
							<p>4. Никой воин се не заплита в житейски работи; и това прави, за да угоди на военачалника.</p>
							<p>5. Ако пък някой се и състезава, той не бива увенчан, щом се не състезава по правилата.</p>
							<p>6. Трудещият се земеделец трябва пръв да вкуси от плодовете.</p>
							<p>7. Разбирай, какво говоря; Господ да ти даде да разбираш всичко.</p>
							<p>8. Помни Господа Иисуса Христа от семето Давидово, Който възкръсна от мъртвите според моето благовестие,</p>
							<p>9. заради което аз страдам дори до окови, като злодеец, но словото Божие не се вързва.</p>
							<p>10. Поради това всичко търпя заради избраните, та и те да получат спасение в Христа Иисуса с вечна слава.</p>
							<p>11. Верни са думите: ако с Него сме умрели, с Него ще и оживеем.</p>
							<p>12. Ако търпим, с Него ще и царуваме; ако се отричаме, и Той ще се отрече от нас;</p>
							<p>13. ако ние сме неверни. Той остава верен, защото не може да се отрече от Себе Си.</p>
							<p>14. Това напомняй на всички, като ги заклеваш пред Господа, да не влизат в препирни, които никак не ползуват, а служат за гибел на слушателите.</p>
							<p>15. Залягай да се представиш пред Бога достоен, безукорен работник, който вярно преподава словото на истината.</p>
							<p>16. А скверните празнодумства отбягвай, защото ония, които ги изговарят, още повече ще напреднат в нечестие,</p>
							<p>17. и словото им ще се разпространява като живеница. Такива са Именей и Филит,</p>
							<p>18. които отстъпиха от истината, говорейки, че възкресението е вече станало, и разрушават вярата у някои.</p>
							<p>19. Но Божията твърда основа стои непоколебимо, имайки тоя печат: "позна Господ Своите"; и: "да отстъпи от неправдата всеки, който произнася името Господне".</p>
							<p>20. В голяма къща има не само златни и сребърни съдове, а и дървени и глинени; и едни са за почетна употреба, а други за долна.</p>
							<p>21. И тъй, ако някой се очисти от тия, той ще бъде почетен съд, осветен, приспособен за употреба на Господаря и приготвен за всяко добро дело.</p>
							<p>22. Отбягвай също и младежки похоти и стреми се към правда, вяра, любов и мир с ония, които призовават Господа от чисто сърце.</p>
							<p>23. А глупави и невежествени разисквания отбягвай, като знаеш, че те пораждат крамоли;</p>
							<p>24. а Господният раб не бива да влиза в крамоли, но да бъде към всички кротък, поучлив и търпелив;</p>
							<p>25. с кротост да наставлява противниците, та дано Бог им даде покаяние, да познаят истината</p>
							<p>26. и да се освободят от примката на дявола, който ги е живи уловил, за да изпълняват волята му.</p>
							<p><strong><a name="3"></a>ГЛАВА 3.</strong></p>
							<audio controls><source src="/new/audio/b23/c3.mp3" type="audio/mpeg">Your browser does not support the audio element.</audio>

							<p>1. И това знай, че в последните дни ще настанат усилни времена. 2. Защото човеците ще бъдат самолюбци, сребролюбци, самохвалци, горделиви; хулници, към родители непокорни, неблагодарни, нечестиви, недружелюбни,</p>
							<p>3. непримирими, клеветници, невъздържани, неукротими, недобролюбци,</p>
							<p>4. предатели, безочливи, надути, повече сластолюбци, нежели боголюбци,</p>
							<p>5. които наглед имат благочестие, но от силата му са се отрекли. И от такива се отвръщай!</p>
							<p>6. Към тях принадлежат ония, които се примъкват в къщите и прелъстяват женуря, претоварени с грехове и обзети от различни похоти, -</p>
							<p>7. женуря, които всякога се учат и никога не могат да стигнат до познание на истината.</p>
							<p>8. И както Ианий и Иамврий се противиха на Моисея, така и тия се противят на истината, понеже са човеци с извратен ум, невежи във вярата.</p>
							<p>9. Ала няма да успеят повече, защото безумието им ще се открие пред всички, както се откри безумието и на ония.</p>
							<p>10. А ти си последвал моето учение, живот, намерение, вяра, моето великодушие, любов, търпение,</p>
							<p>11. моите гонения и страдания, що ме сполетяха в Антиохия, Икония, Листра, каквито гонения претърпях; и от всичко ме избави Господ.</p>
							<p>12. Па и всички, които искат да живеят благочестиво в Христа Иисуса, ще бъдат гонени.</p>
							<p>13. А лукави човеци и измамници ще напредват в злото, като заблуждават и биват заблуждавани.</p>
							<p>14. Но ти пребъдвай в това, на което си научен и което ти е поверено, като знаеш, от кого си научен;</p>
							<p>15. пък ти и от детинство знаеш свещените Писания, които могат да те направят мъдър за спасение чрез вярата в Христа Иисуса.</p>
							<p>16. Всичкото Писание е боговдъхновено и полезно за поука, изобличаване, изправяне и назидаване в правдата,</p>
							<p>17. за да бъде Божият човек съвършен и годен за всяко добро дело.</p>
							<p><strong><a name="4"></a>ГЛАВА 4.</strong></p>
							<audio controls><source src="/new/audio/b23/c4.mp3" type="audio/mpeg">Your browser does not support the audio element.</audio>

							<p>1. И тъй, заклевам те пред Бога и Господа нашего Иисуса Христа, Който ще съди живи и мъртви, кога се яви Той и настъпи царството Му:</p>
							<p>2. проповядвай словото, настоявай на време и не на време, изобличавай, запретявай, увещавай с голямо дълготърпение и поука.</p>
							<p>3. Защото ще дойде време, когато човеците не ще търпят здравото учение, но, водени от своите похоти, ще си насъберат учители да им гъделичкат слуха;</p>
							<p>4. те ще отвърнат слуха си от истината и към басни ще се обърнат.</p>
							<p>5. Но ти във всичко бодърствувай, скърби претърпи, дело на благовестник извърши, службата си добре изпълни.</p>
							<p>6. Защото аз вече ставам жертва, и времето на моето отхождане настъпи.</p>
							<p>7. С добрия подвиг се подвизах, пътя свърших, вярата опазих;</p>
							<p>8. прочее, очаква ме венецът на правдата, който ще ми даде в оня ден Господ, Праведният Съдия; и не само на мене, но и на всички, които са възлюбили Неговото явяване.</p>
							<p>9. Побързай да дойдеш при мене скоро.</p>
							<p>10. Защото Димас ме остави, понеже обикна сегашния свят, и отиде в Солун; Крискент - в Галатия, Тит - в Далмация. Само Лука е с мене.</p>
							<p>11. Вземи Марка и го доведи със себе си, защото ми е нужен по службата.</p>
							<p>12. Тихика изпроводих в Ефес.</p>
							<p>13. Кога дойдеш, донеси фелона, що оставих в Троада, у Карпа, и книгите, особено кожените.</p>
							<p>14. Александър ковачът много зло ми стори. Да му върне Господ според делата му!</p>
							<p>15. От него пази се и ти, понеже той се възпротиви твърде много на думите ни.</p>
							<p>16. При първата моя защита никого нямаше при мене: всички ме оставиха. Дано им се не вмени за грях!</p>
							<p>17. Но Господ застана пред мене и ме укрепи, та чрез мене да се утвърди благовестието, и да чуят всички езичници; и аз се избавих от устата на лъва.</p>
							<p>18. Господ ще ме избави и от всяко лошо нещо и ще ме запази за Своето небесно царство. Нему слава вовеки веков. Амин.</p>
							<p>19. Поздрави Прискила и Акила и Онисифоровия дом.</p>
							<p>20. Ераст остана в Коринт. Трофима пък оставих болен в Милит.</p>
							<p>21. Побързай да дойдеш преди зимата. Поздравяват те Евул, Пуд, Лин, Клавдия и всички братя.</p>
							<p>22. Господ Иисус Христос да е с твоя дух. Благодатта да бъде с вас. Амин.</p>

						</div></div></div>
			</div>

			<div>
				<div class="reader-message"></div>
			</div>
			<div aria-owns="toolbar"></div>
		</div>
	</body>
</html>
