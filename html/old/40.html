<!DOCTYPE html>
<html lang="bg">
	<head>
		<meta charset="UTF-8"/>
		<meta name="viewport" content="width=device-width, initial-scale=1.0"/>
		<title>40. Книга на пророк Михей</title>
	</head>
	<body>
		<div class="container" style="--line-height: 1.6em; --letter-spacing: -0.03em; --word-spacing: -0.05em; --text-alignment: start; --block-img-margin-right: unset; --block-img-margin-left: unset;" lang="bg" dir="ltr">
			<div class="header reader-header reader-show-element">
				<a class="domain reader-domain" href="https://bg-patriarshia.bg/bible-old-testament-40">bg-patriarshia.bg</a>
				<div class="domain-border"></div>
				<h1 class="reader-title">40. Книга на пророк Михей</h1>
				<div class="credits reader-credits"></div>
				<div class="meta-data">
					<div class="reader-estimated-time" data-l10n-args="{&quot;range&quot;:&quot;13–17&quot;,&quot;rangePlural&quot;:&quot;other&quot;}" data-l10n-id="about-reader-estimated-read-time" dir="ltr">13–17 minutes</div>
				</div>
			</div>

			<hr>

			<div class="content">
				<div class="moz-reader-content reader-show-element"><div id="readability-page-1" class="page"><div>

							<p><strong>Глава:&nbsp; <a href="#1">1</a>&nbsp; <a href="#2">2</a>&nbsp; <a href="#3">3</a>&nbsp; <a href="#4">4</a>&nbsp; <a href="#5">5</a>&nbsp; <a href="#6">6</a>&nbsp; <a href="#7">7</a></strong></p>
							<p><strong><a name="1"></a>ГЛАВА 1.</strong></p>

							<p>1. Слово Господне, което биде към Михея Мораститеца в дните на Иоата Ахаза и Езекия, царе иудейски, и което му бе открито за Самария и Йерусалим.</p>
							<p>2. Слушайте, всички народи, внимавай, земьо, и всичко, що я пълни! Да бъде свидетел против вас Господ Бог, Господ от светия Свой храм!</p>
							<p>3. Защото ето. Господ излиза от Своето място, ще слезе, и ще стъпи върху земните височини, -</p>
							<p>4. и планините ще се разклатят под Него, долините ще се разтопят като восък от огън, като вода, що се лее низ стръмнина.</p>
							<p>5. И всичко това - поради нечестието ча Иакова, поради греха на Израилевия Дом. От кого е нечестието на Иакова? Начи от Самария? Кой уреди оброчища в Иудея? Нали Йерусалим?</p>
							<p>6. Затова ще направя Самария купище Развалини в полето, място за насаждане лозе; ще срина камъните й в долината и ще разголя основите й.</p>
							<p>7. Всичките й истукани ще бъдат потрошени и всичките й дарове от блудство - с огън изгорени: всичките й идоли ще предам на разрушение; с дарове от блудство ги е правила, в дарове от блудство ще бъдат и преобърнати.</p>
							<p>8. Затова и ще плача и ридая, ще ходя като ограбен и оголен, ще вия като чакал и ще плача като камилска птица,</p>
							<p>9. защото тежко е нейното поражение; то дойде до Иуда, стигна даже до портите на моя народ, до Йерусалим.</p>
							<p>10. Не разгласявайте това в Гет, не плачете там с глас, а в селище Офра с пепел се посипете.</p>
							<p>11. Изселвайте се, жителки шафирски, срамотно разголени; не ще убегне и жителката цаанска, плачът в селище Ецел не ще ви остави да се спрете там.</p>
							<p>12. Тъгува за своето благо жителката маротска, защото слезе от Господа злочестие към портите иерусалимски.</p>
							<p>13. Запрягай бързи коне в колесница, жителко лахиска; ти си начало на греха у сионската щерка, защото у теб се явиха престъпленията на Израиля.</p>
							<p>14. Затова ти ще пращаш дарове в Морешет-Гет; но ахзивските селища ще бъдат измама за царете израилски.</p>
							<p>15. Ще доведа и наследник при тебе, жителко морешка; той ще премине дори до Одолам, славата Израилева.</p>
							<p>16. Хвърли си косата, острижи се от скърб за нежно любимите си синове; разшири лисината за тях като линеещ орел, защото те ще бъдат изселени от тебе.</p>
							<p><strong><a name="2"></a>ГЛАВА 2.</strong></p>

							<p>1. Горко на ония, които кроят беззаконие и на леглата си измислят злодеяния, що извършват сутрин на разсъмване, защото има сила в ръката им!</p>
							<p>2. Пожелаят ниви - и вземат ги насила, къщи - и отнимат ги; обират човека и къщата му, мъжа и наследието му.</p>
							<p>3. Затова тъй казва Господ: ето, Аз замислям да напратя върху тоя род такова нещастие, което не ще смъкнете от врата си, и не ще ходите изправени; защото това време е зло.</p>
							<p>4. В оня ден ще кажат притча за вас, ще плачат горко и ще думат: "съвсем сме разорени! делът на моя народ е даден на други; как ще ми се върне? Нивите ни са вече на другородци раздадени".</p>
							<p>5. Затова не ще имаш никого, който при измерване да хвърли жребие в събранието пред Господа.</p>
							<p>6. Не пророкувайте, пророци; не им пророкувайте, за да ви не постигне безчестие.</p>
							<p>7.0, ти, който се наричаш Иаковов дом! Нима се смали Духът Господен? Такива ли са делата Му? Думите Ми не са ли благотворни за оногова, който постъпва справедливо?</p>
							<p>8. Ала народът, който беше изпреди Мой, въстана като враг, и вие отнемате както горната, тъй и долната дреха на минаващите мирно, на ония, които се отвръщат от война.</p>
							<p>9. Жените на Моя народ вие гоните от приятните им къщи; на децата им отнехте завинаги Моята украса.</p>
							<p>10. Станете и вървете си, защото тая страна не е място за почивка; поради мръсотия тя ще бъде разорена, и то - с люто разорение.</p>
							<p>11. Ако някой ветрогон измисли лъжа и каже: "ще ти проповядвам за вино и сикер", той би бил угоден проповедник за тоя народ.</p>
							<p>12. Непременно ще те събера цял, Иакове, бездруго ще съединя остатките на Израиля, ще ги събера в едно като овци във Восор, като стадо в овча кошара; ще зашумят те от многолюдство.</p>
							<p>13. Пред тях ще тръгне стенобоец; те ще разбият прегради, ще влязат през порти и ще излязат през тях, и царят им ще тръгне пред тях, а тям начело - Господ.</p>
							<p><strong><a name="3"></a>ГЛАВА 3.</strong></p>

							<p>1. И казах аз: слушайте, главатари Иаковови и князе на дома Израилев: нали вие трябва да знаете правдата?</p>
							<p>2. А вие мразите доброто и обичате злото; дерете от тях кожата им, и плътта - от костите им;</p>
							<p>3. ядете плътта на Моя народ и дерете от тях кожата им, а костите им чупите и трошите като в гърне, и плътта - като в котел.</p>
							<p>4. И те ще викат към Господа, но Той не ще ги чуе и ще скрие лицето Си от тях през времето, докле злодействуват.</p>
							<p>5. Тъй казва Господ против пророците, които въвеждат в заблуда Моя народ, които гризат със зъби - и проповядват мир; а който им не тури нищо в уста, против него война обявяват.</p>
							<p>6. Затова, вместо видение, за вас ще бъде нощ, вместо предсказване - тъмнина; ще залезе слънце над пророците, и денят ще потъмнее над тях.</p>
							<p>7. Ще се засрамят ясновидци, ще бъдат посрамени гадатели, и те всички ще затворят уста, защото не ще има отговор от Бога.</p>
							<p>8. Но аз съм изпълнен със силата на Духа Господен, с правда и твърдост, за да изкажа на Иакова престъпленията му, и на Израиля - греха му.</p>
							<p>9. Слушайте прочее, главатари на дома Иаковов и князе на дома Израилев, вие, които се гнусите от правосъдие и които изкривявате всичко право,</p>
							<p>10. които градите Сион с кръв, и Йерусалим с неправда!</p>
							<p>11. Главатарите му съдят за подаръци, свещениците му учат за плата, пророците му предсказват за пари, а пък се осланят на Господа думайки: "нали Господ е помежду ни? Беда не ще ни постигне!"</p>
							<p>12. Затова, поради вас Сион ще бъде разоран като нива, и Йерусалим ще стане купище развалини, и планината на тоя Дом ще бъде гориста могила.</p>
							<p><strong><a name="4"></a>ГЛАВА 4.</strong></p>

							<p>1. И ето, в последните дни планината на дома Господен ще бъде поставена начело на планините и ще се издигне над хълмовете, и ще се затекат към нея народите.</p>
							<p>2. И ще тръгнат много народи и ще кажат: "дойдете, и да възлезем на планината Господня и в дома на Бога Иаковов, - и Той ще ни научи на Своите пътища, и ще ходим по пътеките Му; защото от Сион ще излезе закон, и слово Господне - от Йерусалим.</p>
							<p>3. Той ще съди много народи и ще изобличи много племена в отдалечени страни; Ще прековат мечовете си на орала и копията си - на сърпове: народ против народ не Ще дигне меч, и няма вече да се учат на война;</p>
							<p>4. всеки ще седи под своята лоза и под своята смоковница, и никой не ще ги плаши, защото устата на Господа Саваота са изрекли това.</p>
							<p>5. Защото всички народи ходят, всеки в името на своя бог; а ние ще ходим в името на Господа, нашия Бог, вовеки веков".</p>
							<p>6. В оня ден, казва Господ, ще събера, що е хромо, и ще съединя, що е разгонено, и ония, върху които съм напратил беди.</p>
							<p>7. И ще направя хромото остатък и далеко пръснатото - силен народ, и Господ ще царува над тях на планина Сион отсега и довека.</p>
							<p>8. А ти, куло на стадото, хълме на Сионовата щерка! при теб ще дойде и ще се върне предишното владичество, царството - при дъщерите иерусалимски.</p>
							<p>9. А защо сега ти тъй високо плачеш? Нима нямаш цар? или ти съветник липсва, та са те обзели мъки като родилка?</p>
							<p>10. Страдай и мъчи се от болки, дъще Сионова, като родилка, защото сега ще излезеш из града, ще живееш по полето и ще стигнеш до Вавилон. Там ще бъдеш избавена, там ще те изкупи Господ от ръцете на враговете ти.</p>
							<p>11. А сега са се събрали много народи против тебе и думат: "нека бъде осквернена, и да се нагледа окото ни на Сион!"</p>
							<p>12. Но те не знаят мислите Господни и не разбират намерението Му, - че Той ги е събрал като снопи на гумно.</p>
							<p>13. Стани и млати, дъще Сионова; защото Аз ще направя рога ти железен и твоите копита ще направя медни; ще смажеш много народи и ще посветиш техните печалби и богатства на Господа - Владетеля над цяла земя.</p>
							<p><strong><a name="5"></a>ГЛАВА 5.</strong></p>

							<p>1. Опълчи се сега, дъще на полкове, обиколили са ни с обсада, ще бият с тръст по страните съдията Израилев.</p>
							<p>2. И ти, Витлееме Ефратов, малък ли си между хилядите Иудини? от тебе ще Ми излезе Оня, Който трябва да бъде Владика в Израиля и Чийто произход е от крайвреме, от вечни дни.</p>
							<p>3. Затова Той ще ги остави до време, докле роди оная, която има да роди; тогава ще се върнат при синовете Израилеви и останалите им братя.</p>
							<p>4. Ще застане Той и ще пасе с Господня сила, с величието на името на Господа, Своя Бог, - и те ще живеят безопасно, защото тогава Той ще бъде велик до краищата на земята.</p>
							<p>5. И ще бъде Той - мир. Когато Асур дойде в земята ни и влезе в чертозите ни, ще извадим против него седем пастири и осем князе.</p>
							<p>6. И ще пасат те земята на Асура с меч, и земята на Немврода - при самите й порти, и Той именно ще избави от Асура, когато тоя дойде в земята ни и кога влезе в пределите ни.</p>
							<p>7. Остатъкът от Накова ще бъде между многото народи като роса от Господа, като проливен дъжд по трева; той не ще зависи от човек и не ще се осланя на синове Адамови.</p>
							<p>8. И остатъкът на Иакова ще бъде между народите, между многото племена като лъв между горски зверове, като лъвче сред овче стадо: кога излезе, тъпче и дърпа, и никой не ще отърве от него.</p>
							<p>9. Ще се дигне ръката ти над твоите врагове, и всички твои неприятели ще бъдат изтребени.</p>
							<p>10. И в оня ден, казва Господ, ще изтребя твоите коне изсред тебе и ще унищожа твоите колесници;</p>
							<p>11. ще изтребя градовете в твоята земя и ще съборя всички твои крепости;</p>
							<p>12. ще изтръгна магиите от ръката ти, и гадатели по облаци не ще има у тебе;</p>
							<p>13. ще изтребя твоите истукани и кумири изсред тебе, - и не ще се покланяш вече на изделия от ръцете си;</p>
							<p>14. ще изкореня изсред тебе свещените твои дъбрави и ще разоря градовете ти.</p>
							<p>15. И в гняв и негодуваие ще извърша отмъщение над народите, които бъдат непослушни.</p>
							<p><strong><a name="6"></a>ГЛАВА 6.</strong></p>

							<p>1. Слушайте, що казва Господ: стани, съди се пред планините, я хълмовете да слушат гласа ти!</p>
							<p>2. Слушайте, планини, съда Господен, и вие, твърди основи земни, защото Господ има съд със Своя народ, и с Израиля се бори.</p>
							<p>3. Народе Мой! Какво ти сторих и с какво те отегчавах? Отговори Ми.</p>
							<p>4. Аз те изведох из Египетската земя изкупих те от дома на робството и проводих пред тебе Моиеея, Аарона и Мариам.</p>
							<p>5. Народе Мой! Спомни си, какво кроеше Валак, цар моавски, и какво му отговаряше Валаам, син Веоров, и какво ставаше от Ситим до Галгал, - за да познаеш праведните дела Господни.</p>
							<p>6. "С какво да застана пред Господа, да се поклоня пред Бога Небесни? Да застана ли пред Него с всесъжения, с едногодишни телци?</p>
							<p>7. Но може ли се угоди Господу с хиляди овни или неизчетни потоци елей? Дали да Му дам моя първороден син за престъплението си и плода на утробата си - за греха на душата си?"</p>
							<p>8. О, човече, казано ти е, що е добро, и какво иска от тебе Господ: да работиш справедливо, да обичаш милосърдни дела и смирено да ходиш пред твоя Бог.</p>
							<p>9. Глас Господен вика към града, и мъдростта благоговее пред Твоето име: слушайте жезъла и Оногова, Който го е поставил.</p>
							<p>10. Не намират ли се и сега в дома на нечестивеца нечестни съкровища и смалена гнусна мяра?</p>
							<p>11. Мога ли да бъда чист с неверни къпони и с лъжливи теглилки в торбата?</p>
							<p>12. Понеже богаташите му са пълни с неправда, и жителите му говорят лъжа, и езикът им е измама в устата им,</p>
							<p>13. то и Аз зле ще те поразя с опустошение поради твоите грехове.</p>
							<p>14. Ти ще ядеш - и не ще се наситиш; празнота ще бъде вътре в тебе; ще пазиш, ала не ще опазиш, а каквото скъташ, ще го предам на меч.</p>
							<p>15. Ще сееш, ала няма да жънеш; ще стискаш маслини, ала няма да се намажеш с дървено масло; ще цедиш гроздов сок, ала вино няма да пиеш.</p>
							<p>16. У вас се запазили обичаите на Амврий и всички дела на дома Ахавов, и вие постъпвате по техните съвети; ще те предам на опустошение й твоите жители - на присмех, и вие ще претърпите поруганието на Моя народ.</p>
							<p><strong><a name="7"></a>ГЛАВА 7.</strong></p>

							<p>1. Горко ми! защото с мене сега е като след обиране летни плодове, като след гроздобер: ни зрънце за ядене, нито зрял плод, какъвто желае душата ми.</p>
							<p>2. Няма вече милосърдни по земята, няма правдиви между людете; всички кроят сплетни, за да проливат кръв; всеки туря на брата си примка.</p>
							<p>3. Ръцете им са насочени да правят зло; началник иска подаръци, съдия съди за подкуп, а велможи изказват лоши пехоти на душата си и изопачават делото.</p>
							<p>4. Най-добрият от тях е като трън и справедливият е по-лош от бодлив плет. Денят на Твоите предвестници, Твоето посещение наближава; сега ще ги обхване смущение.</p>
							<p>5. Не вярвайте на другар, не се осланяйте на приятел; пред тая, която лежи на твоето лоно, пази се да отваряш твърде устата си.</p>
							<p>6. Защото син позори баща си, дъщеря въстава против майка, снаха против свекърва; врагове на човека са неговите домашни.</p>
							<p>7. Аз пък ще гледам към Господа, ще се уповавам на Бога на моето спасение: Бог мой ще ме чуе.</p>
							<p>8. Не се радвай за мене, моя неприятелко! Макар да съм паднал, но ще стана; макар да съм в мрак, но Господ е светлина за мене.</p>
							<p>9. Аз ще пренасям гнева Господен, - защото съм съгрешил пред Него, - докле реши делото ми и извърши съд над мене; тогава Той ще ме изведе на светло, и аз ще видя правдата Му.</p>
							<p>10. И ще види това моята неприятелка, и срам ще покрие оная, която ми казваше: "де е Господ, Бог твой?" Ще се нагледат на нея очите ми, как тя ще бъде тъпкана като кал по улици.</p>
							<p>11. В деня, кога се съзидат стените ти, - в тоя ден междата ще се отмести надалеч.</p>
							<p>12. В оня ден ще дойдат при тебе от Асирия, от египетските градове и от Египет до река Ефрат, и от море до море и от планина до планина.</p>
							<p>13. А тая земя ще бъде пустиня поради вината на жителите й, поради плодовете на делата им.</p>
							<p>14. Паси с жезъла Си Твоя народ, овцете на наследието Си, които живеят уединено в гората сред Кармил; да си пасат те във Васан и Галаад, както в стародавни дни!</p>
							<p>15. Ще му явя дивни дела - както в дните на твоето излизане от Египетската земя.</p>
							<p>16. Ще видят това народите и ще се засрамят при всичката си мощ; ще турят ръка на уста, ушите им ще оглушеят;</p>
							<p>17. ще лижат прах като змия, като земни червеи ще изпълзят из своите укрепления; ще се уплашат от Господа, нашия Бог, и ще се убоят от Тебе.</p>
							<p>18. Кой Бог е като Тебе, да прощава беззаконие и да не смята престъплението на остатъка на Своето наследие? Той вечно се не гневи, защото обича да се смилява.</p>
							<p>19. Той пак ще се смели над нас, ще изглади нашите беззакония. ти ще хвърлиш всички наши грехове в морските дълбини.</p>
							<p>20. Ти ще покажеш вярност към Иакова, милост към Авраама, както си с клетва обещал на отците ни от първите дни.</p>

						</div></div></div>
			</div>

			<div>
				<div class="reader-message"></div>
			</div>
			<div aria-owns="toolbar"></div>
		</div>
	</body>
</html>
