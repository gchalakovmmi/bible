<!DOCTYPE html>
<html lang="bg">
	<head>
		<meta charset="UTF-8"/>
		<meta name="viewport" content="width=device-width, initial-scale=1.0"/>
		<title>31. Послание на Иеремия</title>
	</head>
	<body>
		<div class="container" style="--line-height: 1.6em; --letter-spacing: -0.03em; --word-spacing: -0.05em; --text-alignment: start; --block-img-margin-right: unset; --block-img-margin-left: unset;" lang="bg" dir="ltr">
			<div class="header reader-header reader-show-element">
				<a class="domain reader-domain" href="https://bg-patriarshia.bg/bible-old-testament-31">bg-patriarshia.bg</a>
				<div class="domain-border"></div>
				<h1 class="reader-title">31. Послание на Иеремия</h1>
				<div class="credits reader-credits"></div>
				<div class="meta-data">
					<div class="reader-estimated-time" data-l10n-args="{&quot;range&quot;:&quot;8–10&quot;,&quot;rangePlural&quot;:&quot;other&quot;}" data-l10n-id="about-reader-estimated-read-time" dir="ltr">8–10 minutes</div>
				</div>
			</div>

			<hr>

			<div class="content">
				<div class="moz-reader-content reader-show-element"><div id="readability-page-1" class="page"><div>

							<p>1. Препис от посланието, що Иеремия изпрати до ония, които щяха да бъдат отведени пленници във Вавилон от вавилонския цар, за да им извести, каквото му бе заповядано от Бога.</p>
							<p>2. Заради греховете, с които съгрешихте пред Бога, ще бъдете отведени пленници във Вавилон от Навуходоносора, вавилонски цар.</p>
							<p>3. Като влезете във Вавилон, вие ще стоите там много години, и дълго време, дори до седем рода, а след това Аз ще ви изведа оттам с мир.</p>
							<p>4. Сега ще видите във Вавилон богове сребърни, златни и дървени, на рамена носени, които внушават страх на езичниците.</p>
							<p>5. Пазете се, да не заприличате и вие на Другоплеменниците, и страхът пред тях да не обхване и вас. Като видите тълпата отпреде и отзаде им да се покланя пред тях, кажете си в ума: Тебе трябва да се покланяме, Владико!</p>
							<p>6. Защото Моят Ангел е с вас, и той е защитник на вашите души.</p>
							<p>7. Езикът на тия богове е издялан от художник, и те сами са обковани със злато и сребро; но те са лъжливи и не могат да говорят.</p>
							<p>8. И като за девица, която обича украшения, езичниците взимат злато и правят венци върху главите на своите богове.</p>
							<p>9. Бива и това, че жреците крадат от своите богове златото и среброто и го употребяват за себе си;</p>
							<p>10. отделят от него и на блудниците под техния покрив; украсяват тия златни, сребърни и дървени богове с дрехи като люде.</p>
							<p>11. Но те се не избавят от ръжда и молец, макар и да са облечени в пурпурна дреха.</p>
							<p>12. В капището изтриват от лицето им праха, който по тях е твърде много.</p>
							<p>13. Ето един, който има и скиптър като човек - съдия на страната, но той не може да умъртви виновния пред него.</p>
							<p>14. Има меч в дясна ръка и секира, а сам себе си не може защити от войска и разбойници; оттук се познава, че те не са богове; и тъй, не бойте се от тях.</p>
							<p>15. Защото, както строшен съд става безполезен за човека, тъй и техните богове.</p>
							<p>16. Откак ги турят в калищата, очите им са пълни с прах от нозете на влизащите.</p>
							<p>17. И както у оногова, който е оскърбил царя, се затварят входовете на жилището, кога го отвеждат на смърт, тъй техните капища пазят жреците им с врати, брави и завери, за да ги не ограбят разбойници;</p>
							<p>18. жреците палят за тях свещници, и повече отколкото за себе си, а те ни едного от тях не могат да видят.</p>
							<p>19. Те са като греда вкъщи; сърцата им, казват, ги ядат червеи земни и сяждат тях сами и дрехата им - а те не усещат.</p>
							<p>20. Лицата им са черни от кадежа в капищата.</p>
							<p>21. По тялото им и по главите им кацат прилепи, лястовици и други птици, лазят по тях и котки.</p>
							<p>22. От това ще разберете, че те не са богове; затова не се бойте от тях.</p>
							<p>23. Ако някой не очисти от ръжда златото, с което са обковани за украса, те няма да лъщят; и когато са ги изливали, те не са усещали.</p>
							<p>24. За висока цена са купени, а дух у тях няма.</p>
							<p>25. Бидейки безноги, биват носени на рамена, като показват с това своята нищожност пред людете; засрамват се и ония, които им служат;</p>
							<p>26. защото, ако паднат наземи, те сами не могат да станат; също, ако някой ги постави прави, не могат сами да се движат и, ако някой ги наведе, не могат да се изправят; но турят отпреде им дарове, като пред мъртви.</p>
							<p>27. Жреците продават жертвите им и злоупотребяват с тях; също и жените им солят част от тях и нищо не отделят ни за сиромах, ни за болен.</p>
							<p>28. До жертвите им се допират жени нечисти и родилки. И тъй, след като узнахте от това, че те не са богове, не бойте се от тях.</p>
							<p>29. Та как да ги наречем богове? Жени принасят жертви на тия сребърни, златни и дървени богове.</p>
							<p>30. И в капищата им жреците седят с раздрани дрехи, с обръснати глави и бради и с непокрити глави;</p>
							<p>31. реват те с писък пред своите богове, както други на помен за умрели.</p>
							<p>32. Някои от техните дрехи жреците си вземат и обличат с тях жените и децата си.</p>
							<p>33. Ако изпитват от някого зло или добро, - не могат да отплатят; не могат да поставят цар, ни да го свалят.</p>
							<p>34. Също ни богатство, ни дори дребна медна монета те не могат да дадат. Ако някой им обещае оброк и го не даде, - не го изискват.</p>
							<p>35. От смърт човека не избавят, нито слаб от силен отърват;</p>
							<p>36. на сляп човек зрение не ще възвърнат; на човек в нужда не ще помогнат;</p>
							<p>37. към вдовица не ще покажат състрадание и на сирак не ще направят добро.</p>
							<p>38. Тия дървени и обковани със сребро и злато богове са като планински камъни, - и които им служат, ще се посрамят.</p>
							<p>39. Та как може да се помисли или каже, че те са богове?</p>
							<p>40. При това и самите халдейци ги не зачитат: кога видят ням, който не може да говори, довеждат го при Ваала и молят да проговори, като че Ваал може да чувствува.</p>
							<p>41. И като забележат това, не могат да ги оставят, защото са неразумни.</p>
							<p>42. Жените, превързани с тръстикови връзки, седят на улиците, палейки кадиво от маслинени трици.</p>
							<p>43. И кога някоя от тях, увлечена от минувача, преспи с него - укорява другарката си, че не се е удостоила със същото, като нея, и че превръзката й не е скъсана.</p>
							<p>44. Всичко, което се върши у тях, е лъжливо. Затова как може да се мисли или говори, че те са богове?</p>
							<p>45. Направени са те от художници и златари; нищо друго не стават, освен това, каквото художниците са искали да ги направят.</p>
							<p>46. И които ги правят, не са дълговечни;</p>
							<p>47. та как направените от тях могат да бъдат богове? Те оставиха след себе си лъжа и срам на своите потомци.</p>
							<p>48. Кога ги сполети война и бедствия, жреците се съветват помежду си, де да се скрият с тях.</p>
							<p>49. Та как да се не разбере, че ония, които сами се не спасяват ни от войни, ни от бедствия, не са богове?</p>
							<p>50. Понеже те са дървени и обковани със злато и сребро, може да се познае, че те са лъжа; на всички народи и царе ще стане ясно, че те не са богове, а работа на човешки ръце, и в тях няма никакво божествено действие.</p>
							<p>51. Та кой след това не ще разбере, че те не са богове?</p>
							<p>52. Цар на страната те не поставят, дъжд на людете не дават;</p>
							<p>53. съд не отсъждат, обиден не защищават, понеже са безсилни</p>
							<p>54. като врани, които се намират между небе и земя. Защото и тогава, кога пламне капището на боговете дървени или обковани със злато и сребро, жреците им ще избягат и ще се спасят, - а те сами, като греди посред, ще изгорят.</p>
							<p>55. Ни на цар, ни на врагове те не могат се опря. Та как може да се приеме или помисли, че те са богове?</p>
							<p>56. Ни от крадци, ни от грабители не могат опази себе си тия богове, дървени и обковани със сребро и злато:</p>
							<p>57. като ги надминават по сила, те свалят златото, среброто и дрехите, които са на тях, и отиват си с плячката, а тия не могат сами на себе си да помогнат.</p>
							<p>58. Затова, по-добре е цар, който показва храброст, или полезен вкъщи съд, който стопанинът употребява, нежели лъжливи богове; или по-добре е врата вкъщи, която пази в нея имота, нежели лъжливи богове, или по-добре е дървен стълб в царски палат, нежели лъжливи богове.</p>
							<p>59. Слънце, месечина и звезди, бидейки светли и пращани за потреба, са благопослушни.</p>
							<p>60. Тъй и светкавицата всеки път, кога се явява, се вижда ясно; тъй и вятърът на всяка страна вее.</p>
							<p>61. И облаците, кога им Бог заповяда да минат над цяла вселена, изпълнят заповедта.</p>
							<p>62. Също огънят, който се праща отгоре да изтреби планини и гори, извършва отреденото; а тия не приличат на тях ни по вид, ни по сила.</p>
							<p>63. Та как може да се помисли или каже, че те са богове, когато не са силни ни съд да съдят, ни добро да правят на людете?</p>
							<p>64. И тъй, като знаете, че те не са богове, не бойте се от тях.</p>
							<p>65.Царе те не ще прокълнат, нито благословят;</p>
							<p>66. личби не ще покажат на небето и пред народите; не ще осветлят като слънцето и не ще озарят като месечината.</p>
							<p>67. Зверовете са по-добри от тях: като избягнат под заслон, могат да си помогнат.</p>
							<p>68. И тъй, от нищо ние не виждаме, че те са богове; затуй не бойте се от тях.</p>
							<p>69. Както плашило в градина нищо не овардя, тъй и техните дървени, обковани със злато и сребро богове.</p>
							<p>70. Също тъй техните дървени, обковани със злато и сребро богове, са като трънов храст в градина, върху който кацат всякакви птици, тъй и на труп, хвърлен в тъмнина.</p>
							<p>71. От пурпура и багреницата, които се скапват на тях, вие може да разумеете, че те не са богове; та най-после и те сами ще бъдат сядени и ще бъдат за позор в страната.</p>
							<p>72. И тъй, по-добре е човек праведен, който няма идоли, защото той е далеч от позор.</p>


						</div></div></div>
			</div>

			<div>
				<div class="reader-message"></div>
			</div>
			<div aria-owns="toolbar"></div>
		</div>
	</body>
</html>
