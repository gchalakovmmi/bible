<!DOCTYPE html>
<html lang="bg">
	<head>
		<meta charset="UTF-8"/>
		<meta name="viewport" content="width=device-width, initial-scale=1.0"/>
		<title>25. Книга Песен на Песните, от Соломона</title>
	</head>
	<body>
		<div class="container" style="--line-height: 1.6em; --letter-spacing: -0.03em; --word-spacing: -0.05em; --text-alignment: start; --block-img-margin-right: unset; --block-img-margin-left: unset;" lang="bg" dir="ltr">
			<div class="header reader-header reader-show-element">
				<a class="domain reader-domain" href="https://bg-patriarshia.bg/bible-old-testament-25">bg-patriarshia.bg</a>
				<div class="domain-border"></div>
				<h1 class="reader-title">25. Книга Песен на Песните, от Соломона</h1>
				<div class="credits reader-credits"></div>
				<div class="meta-data">
					<div class="reader-estimated-time" data-l10n-args="{&quot;range&quot;:&quot;12–15&quot;,&quot;rangePlural&quot;:&quot;other&quot;}" data-l10n-id="about-reader-estimated-read-time" dir="ltr">12–15 minutes</div>
				</div>
			</div>

			<hr>

			<div class="content">
				<div class="moz-reader-content reader-show-element"><div id="readability-page-1" class="page"><div>

							<p><strong>Глава:&nbsp; <a href="#1">1</a>&nbsp; <a href="#2">2</a>&nbsp; <a href="#3">3</a>&nbsp; <a href="#4">4</a>&nbsp; <a href="#5">5</a>&nbsp; <a href="#6">6</a>&nbsp; <a href="#7">7</a>&nbsp; <a href="#8">8</a></strong></p>
							<p><strong><a name="1"></a>ГЛАВА 1.</strong></p>
							<p><br>1. Вьзлюбената. Нека ме целува той с целувки на устата си! Защото неговите милувки са по-добри от вино.<br>2. От благоуханието на твоите мазила името ти е като разлято миро; затова те обичат момите.<br>3. Влечи ме, ще се затечем подире ти; - царят ме въведе в чертозите си, - ще се възхищаваме и ще се радваме с тебе, ще хвалим твоите милувки повече от вино. Заслужено те обичат!<br>4. Дъщери иерусалимски! черна съм, но съм хубава като шатри кидарски, като Соломонови завеси.<br>5. Не гледайте ме, че съм мургава, защото слънцето ме е ожурило: майчините ми синове ми се разсърдиха, туриха ме лозята да пазя - моето собствено лозе не запазих.<br>6. Кажи ми ти, когото обича душата ми: де пасеш? де пладнуваш? Защо да съм като скитница край стадата на твоите другари?<br>7. Хор. Ако не знаеш това, о, най-хубава между жените, то върви си подир овците и си паси яретата покрай пастирските шатри.<br>8. Възлюбеният. Оприличил съм те на моята кобилка във фараоновата колесница, моя любезна!<br>9. Прекрасни са твоите ланити под висулките, твоята шия - с огърлиците;<br>10. ще ти направим златни висулки със сребърни титрейки.<br>11. Възлюбената. Докле царят беше на трапезата, моят нард издаваше благоуханието си.<br>12. Смирнова китка е моят възлюбен: стои на гърдите ми.<br>13. Моят възлюбен ми е като кипрова китка в Енгедските лозя.<br>14. Възлюбеният. О, хубава си, мила моя, хубава си! имаш очи гълъбови.<br>15. Възлюбената. О, хубав си, мой мили, и любезен! И леглото ни е - зеленина.<br>16. Възлюбеният. Покривите на къщите ни са кедри, потоните ни - кипариси.</p>
							<p><strong><a name="2"></a>ГЛАВА 2.</strong></p>
							<p><br>1. Вьзлюбената. Аз съм саронски нарцис, долински крин!<br>2. Възлюбеният. Каквото е крин между тръне, това е моята възлюбена между момите.<br>3. Възлюбената. Каквото е ябълка между горски дървета, това е моят възлюбен между момците. Под сянката й обичам да седя, и плодовете й са сладки за гърлото ми.<br>4. Той ме въведе в къщата за пируване, и знамето му над мене беше любов.<br>5. Подкрепете ме с вино, освежете ме с ябълки, защото изнемогвам от любов.<br>6. Лявата му ръка ми е под главата, а Дясната ме прегръща.<br>7. Възлюбеният. Заклевам ви, дъщери иерусалимски, в сърните и в полските кошути: недейте буди и тревожи възлюбената, докле й е воля.<br>8. Възлюбената. Гласът на моя възлюбен! ето, иде, припка по планините, скача по могилите.<br>9. Моят възлюбен прилича на сърна, или на млад елен. Ето, стои зад стената ни, поглежда през прозореца, наднича през решетката.<br>10. Моят възлюбен ми заговори: "стани, моя мила, моя хубавице, излез!<br>11. Ето, зимата се вече мина, дъждът преваля, престана;<br>12. цветя се показаха по земята; настана време за песни, и гласът на гургулицата се чува в страната ни;<br>13. смоковниците разтвориха пъпките си, и цъфналите лози в лозята издават благоухание. Стани, моя мила, хубавице моя, излез!<br>14. Гълъбице моя в скални проломи, под каменни заклони! покажи ми лицето м, дай ми да чуя гласа ти, защото гласът та е сладък, и лицето ти приятно.<br>15. Ловете ни лисиците, лисичетата, които повреждат лозята, а лозята ни са Цъфнали."<br>16. Моят възлюбен принадлежи на мене, аз пък - нему; той пасе между кринове.<br>17. Докле денят лъха прохлада, и бягат сенките, върни се, мой мили, и бъди като сърна или като млад елен, по планински скали.</p>
							<p><strong><a name="3"></a>ГЛАВА 3.</strong></p>
							<p><br>1. Нощес на леглото си търсих оногова, когото обича душата ми, търсих го и го не намерих.<br>2. Но аз ще стана, ще тръгна по града, по улици и стъгди, и ще търся тогова, когото душата ми люби; търсих го и го не намерих.<br>3. Срещнаха ме стражари, които обикалят града; не видяхте ли - попитах ги - оногова, когото обича душата ми?<br>4. Но, щом ги отминах, намерих оногова, когото обича душата ми, хванах се за него и го не пуснах, докле го не заведох в къщата на майка си и в спалните на родителката си.<br>5. Възлюбеният. Заклевам ви, дъщери иерусалимски, в сърните и полските кошути: недейте буди и тревожи възлюбената, докле й е воля.<br>6. Хор. Коя е тая, която възлиза от пустинята като димен стълб, накадена със смирна и тамян и с всякакви мироварски прахове?<br>7. Ето неговият одър - на Соломона: около му шейсет души юнаци, Израилеви юнаци.<br>8. Всички държат по меч и са опитни на бой; всеки си има меч на бедрата поради нощния страх.<br>9. Носилка си е направил цар Соломон от ливанско дърво;<br>10. стълбците й е направил от сребро, облегалата й от злато, седалото й от пурпурен плат; извътре са я присърце украсили дъщерите иерусалимски.<br>11. Излезте, дъщери сионски, и погледайте цар Соломона с венеца, с който го е увенчала майка му в деня на сватбата му, в радостния за сърцето му ден.</p>
							<p><strong><a name="4"></a>ГЛАВА 4.</strong></p>
							<p><br>1. Възлюбеният. О, хубава си, моя мила, хубава си! очите ти са гълъбови под твоите къдри; косата ти е като стадо кози, кога слизат от Галаадската планина;<br>2. зъбите ти - като стадо остригани овци, кога излизат из къпалия, от които всяка има две агънца, и ялова няма помежду им;<br>3. устните ти - като алена панделка, и устата ти са сладкодумни; твоите ланити под къдрите твои са като половинки нарови;<br>4. шията ти - като Давидова кула, направена за оръжие: на нея висят хиляди щитове - все щитове на юнаци;<br>5. двете твои ненки са като близначета от млада сърна, които пасат между кринове.<br>6. Докле денят лъха прохлада, и бягат сенките, ще ида на смирнова планина и на тамянова могила.<br>7. Цяла си хубава, моя мила, и петно няма на тебе!<br>8. Слез с мене от Ливан, невесто, слез с мене от Ливан! бързай от връх Амана, от връх Семир и Ермон, от лъвски леговища, от леопардови планини!<br>9. Ти плени сърцето ми, сестрице невесто! плени сърцето ми с един поглед на очите си, само с огърлието на шията си.<br>10. О, как са сладки твоите милувки, сестрице невесто! По-сладки от вино са твоите милувки, и благоуханието на твоите мазила е по-приятно от всички аромати.<br>11. Из устата ти капе вощен мед, невесто, мед и мляко под езика ти, и благоуханието на дрехите ти е като благоухание ливанско!<br>12. Затворена градина е моята сестрица невеста, заключен кладенец, запечатан извор;<br>13. твоите разсадници са градина с нарове,с най-хубави плодове, кипери с нарди,<br>14. нард и шафран, тръстика и дьрчин с всякакви благовонни дървета, смирна и алой с всякакви най-хубави аромати;<br>15. ти си градински извор, кладенец от жива вода, изтичаща от Ливан.<br>16. Възлюбената. Дигни се, ветре, от север, завей и ти, ветре, от юг и повей над градината ми, и ще се разлеят ароматите й! Нека дойде моят възлюбен в градината си и да вкуси сладките й плодове.</p>
							<p><strong><a name="5"></a>ГЛАВА 5.</strong></p>
							<p><br>1. Възлюбеният.Дойдох в градината си, сестрице невесто, обрах си смирната с моите аромати, ядох си медените пити с моя мед, пих си виното с моето мляко. Яжте, другари, пийте, драги, и се насищайте!<br>2. Възлюбената. Заспала съм, но сърцето ми е будно; ето, гласът на моя възлюбен, който чука: отвори ми, сестро, моя мила, моя гълъбице, моя съвършена! защото главата ми е цяла с роса покрита, и къдрите ми - с нощна влага.<br>3. Съблякла съм хитона си, пак ли да го обличам? Умила съм нозете ой, как да ги калям?<br>4. Моят възлюбен протегна ръка през пролуката, и сърцето ми се развълнува от него.<br>5. Станах да отворя на моя възлюбен; от ръцете ми капеше смирна, от пръстите ми капеше благоуханна смирна върху дръжката на ключалката.<br>6. Отворих на моя възлюбен, а моят възлюбен беше си отишъл. Душата ми примря, докле той говореше; търсих го, но го не намерих; виках го, но ми се не обаждаше.<br>7. Срещнаха ме стражарите, които обикалят града, набиха ме, израниха ме; снеха ми булото тия, които пазеха стените.<br>8. Заклевам ви, дъщери иерусалимски! Ако срещнете моя възлюбен, да му кажете, че изнемогвам от любов.<br>9. Хор. С какво е твоят възлюбен по-Добър от другите възлюбени, о, най-хубава между жените? С какво твоят възлюбен е по-добър от другите, че ни тъй заклеваш?<br>10. Възлюбената. Моят възлюбен е бял И румен, личен между десет хиляди други;<br>11. главата му - чисто злато; къдрите чу - вълнисти, черни като врана;<br>12. очите му - като гълъби край водни потоци, къпещи се в мляко, седещи в доволство;<br>13. бузите му - ароматен цветник, лехи с благовонни билки; устните му - крин, от който капе чиста смирна;<br>14. ръцете му - златни валяци, обсипани с топази; коремът му - като изваяние от слонова кост, обложено със сапфири;<br>15. нозете му - мраморни стълбове, поставени върху златни подножки; изглед има като Ливан, величествен е като кедър;<br>16. устата му - сладост, и цял той е прелест. Ето кой е моят възлюбен, и ето кой е другарят ми, дъщери иерусалимски.</p>
							<p><strong><a name="6"></a>ГЛАВА 6.</strong></p>
							<p><br>1. Хор. Къде отиде твоят възлюбен, о, най-хубава между жените? Накъде свърна твоят възлюбен? ние ще го потърсим с тебе.<br>2. Възлюбената. Моят възлюбен отиде в градината си, в ароматните цветници, за да пасе в градините и да бере кринове.<br>3. Аз принадлежа на моя възлюбен, а моят възлюбен - на мене; той пасе между криновете.<br>4. Възлюбеният. Хубава си, моя мила, като Тирца, прелестна като Йерусалим, страшна като войнство със знамена.<br>5. Отвърни очите си от мене, защото ме вълнуват.<br>6. Косата ти е като стадо кози, кога слизат от Галаад; зъбите ти като стадо овци, кога излизат из къпалия, от които всяка с по две агънца, и ялова помежду им няма;<br>7. твоите ланити под къдрите ти са като две половинки нарови.<br>8. Има шейсет царици, осемдесет наложници и безброй моми,<br>9. но едничка е тя, гълъбицата ми, съвършената ми; едничка е тя на майка си, белязана у родителката си. Видяха я момите, и я възвеличиха, видяха я царици и наложници, и я възхвалиха:<br>10. "Коя е тая, що блещи като зора, хубава като месечина, светла като слънце, страшна като войнство със знамена?"<br>11. Слязох в ореховата градина да погледам зелената долина, да видя, развила ли се е лозата, цъфнали ли са наровете?<br>12. Не зная, как душата ме влечеше към колесниците на големците от моя народ.</p>
							<p><strong><a name="7"></a>ГЛАВА 7.</strong></p>
							<p><br>1. Хор. Обърни се, обърни се, Суламито, обърни се, обърни се, да те погледаме! Възлюбеният. Какво ще гледате на Суламита като на хоро манаимско?<br>2. Хор. О, как са хубави нозете ти в сандали, дъще именита! Облите ти бедра са като огърлие, работено от ръце на изкусен художник;<br>3. коремът ти е като кръгло блюдо, в което ароматното вино се не свършва; утробата ти - купен пшеница, обиколен с кринове;<br>4. двете твои ненки - като две яренца, сърнински близначета;<br>5. шията ти - като стълб от слонова кост; очите ти - Есевонски езерца, при Батрабимски порти; носът ти - ливанска кула, обърната към Дамаск;<br>6. главата ти на тебе - като Кармил; и косата на главата ти - като пурпур; царят е увлечен от твоите къдри.<br>7. Възлюбеният. Колко си хубава, колко си привлекателна моя възлюбена, с твоята миловидност!<br>8. Тази твоя снага прилича на палма, и твоите ненки - на гроздове.<br>9. Помислих си: да се качех на палмата, бих се хванал за клоните й; и твоите ненки биха били вместо гроздове, и мирисът от твоите ноздри - като мирис от ябълка;<br>10. устата ти са като най-добро вино. - Възлюбената. То тече право към другаря ми, подслажда устата на уморени.<br>11. Аз принадлежа на другаря си, и той копнее за мене.<br>12. Дойди, мой мили, да излезем на полето, да поживеем в селата;<br>13. утре ще идем на лозята, ще видим, развила ли се е лозата, разтворили ли са се пъпките, цъфнали ли са наровете; там ще те обсипя с милувки.<br>14. Мандрагорите вече благоухаят, и до вратата ни има всякакви най-хубави плодове, нови и стари; запазила съм ги за тебе, мой мили!</p>
							<p><strong><a name="8"></a>ГЛАВА 8.</strong></p>
							<p><br>1. О, да беше ти мой брат, сукал гърдите на майка ми! Тогава, като те срещнех на улицата, щях да те целувам, и нямаше да ме осъждат.<br>2. Щях да те поведа, щях да те заведа в майчината си къща. Ти щеше да ме учиш, пък аз щях да те поя с ароматно вино, със сок от моите нарове.<br>3. Лявата му ръка е под главата ми, а дясната ме прегръща.<br>4. Възлюбеният. Заклевам ви, дъщери иерусалимски, недейте буди и тревожи възлюбената, докле й е воля.<br>5. Хор. Коя е тая, която възлиза от пустинята, опирайки се на своя възлюбен? - Възлюбеният. Събудих те аз под ябълката: там те е родила майка ти, там те е добила твоята родителка.<br>6. Положи ме като печат на сърцето си като пръстен на ръката си, защото любовта е силна като смърт; ревността - люта като преизподня; стрелите й са стрели огнени; тя е пламък много силен.<br>7. Големи води не могат угаси любовта, и реки не ще я залеят. Ако някой дадеше всичкото богатство на своя дом за любов, той би бил отхвърлен с презрение.<br>8. Хор. Имаме сестра, която е още малка: няма още ненки; какво ще правим със сестра си, ако дойдат за нея сватовници?<br>9. Да беше стена, щяхме да съградим върху й дворци от сребро; да беше врата, щяхме да я обложим с кедрови дъски.<br>10. Възлюбената. Аз съм стена и ненки имам като кули; затова ще бъда в очите му като напълно развита.<br>11. Хор. Соломон имаше лозе във Ваал-Хамон; той предаде това лозе на пазачи; всеки беше длъжен да достави за плодовете му хиляда сребърника.<br>12. Възлюбената. А моето лозе си е при мене. Хилядата нека са за тебе, Соломоне, а двеста - за пазачите на плодовете му.<br>13. Възлюбеният. Жителко на градините! Другарите слушат гласа ти; дай и аз да го послушам.<br>14. Възлюбената. Тичай, мой мили, и бъди като сърна, или като млад елен, в благоуханни планини!</p>

						</div></div></div>
			</div>

			<div>
				<div class="reader-message"></div>
			</div>
			<div aria-owns="toolbar"></div>
		</div>
	</body>
</html>
