<!DOCTYPE html>
<html lang="bg">
	<head>
		<meta charset="UTF-8"/>
		<meta name="viewport" content="width=device-width, initial-scale=1.0"/>
		<title>42. Книга на пророк Авакума</title>
	</head>
	<body>
		<div class="container" style="--line-height: 1.6em; --letter-spacing: -0.03em; --word-spacing: -0.05em; --text-alignment: start; --block-img-margin-right: unset; --block-img-margin-left: unset;" lang="bg" dir="ltr">
			<div class="header reader-header reader-show-element">
				<a class="domain reader-domain" href="https://bg-patriarshia.bg/bible-old-testament-42">bg-patriarshia.bg</a>
				<div class="domain-border"></div>
				<h1 class="reader-title">42. Книга на пророк Авакума</h1>
				<div class="credits reader-credits"></div>
				<div class="meta-data">
					<div class="reader-estimated-time" data-l10n-args="{&quot;range&quot;:&quot;7–9&quot;,&quot;rangePlural&quot;:&quot;other&quot;}" data-l10n-id="about-reader-estimated-read-time" dir="ltr">7–9 minutes</div>
				</div>
			</div>

			<hr>

			<div class="content">
				<div class="moz-reader-content reader-show-element"><div id="readability-page-1" class="page"><div>

							<p><strong>Глава:&nbsp; <a href="#1">1</a>&nbsp; <a href="#2">2</a>&nbsp; <a href="#3">3</a></strong></p>
							<p><strong><a name="1"></a>ГЛАВА 1.</strong></p>

							<p>1. Пророческо видение, което видя пророк Авакум.</p>
							<p>2. Докога, Господи, ще викам, и Ти не ще чуваш, ще викам към Тебе за насилието, и Ти не ще избавяш?</p>
							<p>3. Защо ми даваш да виждам злодейство и да гледам нещастие? Грабеж и насилие са отпреде ми, и въстава вражда, подига се раздор.</p>
							<p>4. От това законът изгуби сила, и няма праведен съд: понеже нечестивец надвива праведника, то и съдът бива опак.</p>
							<p>5. Погледайте между народите, взрете се-и много ще се почудите; защото във ваши дни Аз ще извърша такова дело, което вие не бихте повярвали, ако ви разказваха.</p>
							<p>6. Защото ето, Аз ще подигна халдейци, народ жесток и необуздан, който ходи по ширините земни да завладее селения, нему непринадлежащи.</p>
							<p>7. Страшен и ужасен е той; от него самия произлиза съдът му и властта му.</p>
							<p>8. Конете му са по-бързи от леопарди и по-устремни от вечерни вълци; конницата му припка по разни страни; ездачите му дохождат отдалеч, прилетяват като орел, който се спуска върху плячка.</p>
							<p>9. Вкупом той ходи за грабеж; като устреми лицето си напред, той залавя пленници като пясък.</p>
							<p>10. И над царе се той подиграва, и князе му служат за гавра; над всяка крепост се смее: насилва обсаден окоп и я превзима.</p>
							<p>11. Тогава духът му се възгордява, и той ходи и буйствува; силата му е негов бог.</p>
							<p>12. Но не си ли Ти отвека Господ, Бог мой. Светии мой? Ние няма да умрем! Ти, Господи, само за съд си го допуснал. Скало моя! За наказание си го Ти назначил.</p>
							<p>13. На чистите Твои очи не е свойствено да гледат злодейство, и да гледаш на притеснение Ти не можеш. Защо гледаш злодейци, и си безмълвен, когато нечестивец поглъща оногова, който е по-праведен от него,</p>
							<p>14. и оставяш людете като риба в море, като влечуги, които нямат властник?</p>
							<p>15. Всички тях с въдица измъква, залавя в мрежата си и ги събира в своите неводи, и за това се радва и тържествува.</p>
							<p>16. Затова на мрежата си принася жертва и на невода си кади тамян, защото от тях е тлъст делът му и вкусна храната му.</p>
							<p>17. Нима затова той трябва да изпразва мрежата си и непрестанно да избива народите безмилостно?</p>
							<p><strong><a name="2"></a>ГЛАВА 2.</strong></p>

							<p>1. Застанах на стражата си и, стоейки на кулата, наблюдавах, за да узная, какво Той ще ми каже, и какво да отговоря на жалбата против мене.</p>
							<p>2. Отговори ми Господ и рече: запиши видението и начертай ясно на скрижали, та, който чете, лесно да може да прочете,</p>
							<p>3. защото видението се отнася още към определено време; то говори за свършека и няма да излъже; па и да се забави, чакай го, защото бездруго ще се сбъдне, няма да се отмени.</p>
							<p>4. Ето, горделивата душа не ще се успокои, а праведният чрез вярата си ще бъде жив.</p>
							<p>5. Горделив човек, като непрекипяло вино, не се успокоява; той разширява душата си като ад, и като смърт е ненаситен; събира при себе си всички народи и си заграбя всички племена.</p>
							<p>6. Няма ли всички да произнасят за него притча и присмехулна песен: "горко ономува, който без мяра се обогатява не със свое, - задълго ли? - и се отрупва със залози!"</p>
							<p>7. Не ще ли въстанат внезапно ония, които ще те мъчат, и не ще ли се вдигнат против тебе грабители, - и ти ще станеш тям за плячка?</p>
							<p>8. Понеже си ограбил много народи, и тебе ще ограбят всички останали народи, задето си проливал човешка кръв, задето си разорил страната, града и всички живеещи в него.</p>
							<p>9. Горко ономува, който ламти към неправедни печалби за дома си, та да устрои гнездото си нависоко и с това да се запази от ръката на злочестието!</p>
							<p>10. Безславие си измислил ти за твоя дом, като си изтребвал много народи, и си съгрешил против душата си.</p>
							<p>11. Камъните от стените ще завикат, й дървените стеги ще им отговорят:</p>
							<p>12. "горко ономува, който зида град върху кръв и който гради крепост с неправда!"</p>
							<p>13. Ето, не е ли от Господа Саваота това, дето народите се трудят за огъня, и племената се мъчат напразно?</p>
							<p>14. Защото земята ще се изпълни с познаване славата Господня, както водите изпълнят морето.</p>
							<p>15. Горко на тебе, който поднасяш на ближния си питие, смесено с твоя злоба, и го опиваш, за да видиш срамотите му!</p>
							<p>16. Ти се пресити със срам вместо със слава; пий прочее и ти и показвай срамоти, - и към тебе ще се обърне чашата на десницата Господня и посрамата на твоята слава.</p>
							<p>17. Защото твоето злодейство на Ливан ще падне върху тебе, задето си изтребвал уплашени животни, задето си проливал човешка кръв, задето си опустошавал страната, града и всички живеещи в него.</p>
							<p>18. Каква полза от истукан, - направен от художник, - от тоя излят лъжеучител, макар ваятелят, правейки неми кумири, да се осланя на произведението си?</p>
							<p>19. Горко ономува, който казва на дървото: стани! и на безсловесния камък: събуди се! Ще научи ли той на нещо? Ето, той е обкован със злато и сребро; но дишане в него няма.</p>
							<p>20. А Господ е в светия Свой храм: нека мълчи цяла земя пред Неговото лице!</p>
							<p><strong><a name="3"></a>ГЛАВА 3.</strong></p>

							<p>1. Молитва на пророк Авакума, за пение.</p>
							<p>2. Господи! чух вест от Тебе и се уплаших. Господи! свърши делото Си сред години, сред години го яви; в гнева спомни Си за милост.</p>
							<p>3. Бог иде от Теман, и Светият - от планина Фаран. Величието Му покри небесата, и славата Му изпълни земята.</p>
							<p>4. Блясъкът Му е като слънчева светлина; от ръцете Му лъчи, и тука е скривалището на силата Му!</p>
							<p>5. Пред лицето Му върви пораза, а по стъпките Му - палещ вятър.</p>
							<p>6. Той стана - и поклати земята; погледна - и в трепет докара народите; вековни планини се разпаднаха, първобитни хълмове срутиха; Неговите пътища са вечни.</p>
							<p>7. Тъжни видях шатрите етиопеки; стресоха се сенниците на Мадиамската земя.</p>
							<p>8. Нима против реките. Господи, е пламнал Твоят гняв? Нима против реките е Твоето негодуване, или против морето е Твоята ярост, та си възседнал конете Си, спасителните Си колесници?</p>
							<p>9. Ти извади лъка Си според клетвеното обещание, дадено на колената. Ти с потоци разсече земята.</p>
							<p>10. Като Те видяха, планини затрепераха, води хлуйнаха; бездната издаде гласа си, нависоко дигна ръцете си;</p>
							<p>11. слънце и месечина се спряха на мястото си пред блясъка на хвърчащите Твои стрели, пред сиянието на святкащите Твои копия.</p>
							<p>12. В гняв ходиш по земята и в негодуване тъпчеш народите.</p>
							<p>13. Ти излизаш за спасение на Твоя народ, за спасение на Твоя помазан. Ти съкрушаваш главата на нечестивия дом, като го оголваш от основи до връх.</p>
							<p>14. Ти пронизваш с копията му главата на неговите вождове, когато като вихър се впуснаха да ме разбият, радостни, като че мислеха да погълнат скришом сиромаха.</p>
							<p>15. С конете Си отвори път в морето, през дълбините на големите води.</p>
							<p>16. Аз чух - и вътрешността ми затрепера; при известието за това затрепериха устните ми, болка проникна в костите ми, и мястото под мене трепери; а аз трябва да бъда спокоен в бедствения ден, когато ще дойде против народа ми неговият грабител.</p>
							<p>17. Макар и да не цъфне смоковницата, и да няма плод по лозите, макар маслината да измени, и нивата да не даде храна, макар и да не останат овци в кошарата и рогат добитък в оборите, -</p>
							<p>18. аз и тогава ще се радвам в Господа и ще се веселя в Бога на моето спасение.</p>
							<p>19. Господ Бог е моя сила: Той ще направи нозете ми като на елен и ще ме изкачи на височините ми! (Началнику на хора.)</p>
							<p><img src="https://bg-patriarshia.bg/uploads/429C0A15DC9DBC1DA59D10AE4D07DEF7.jpg" class="moz-reader-block-img"></p>

						</div></div></div>
			</div>

			<div>
				<div class="reader-message"></div>
			</div>
			<div aria-owns="toolbar"></div>
		</div>
	</body>
</html>
