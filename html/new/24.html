<!DOCTYPE html>
<html lang="bg">
	<head>
		<meta charset="UTF-8"/>
		<meta name="viewport" content="width=device-width, initial-scale=1.0"/>
		<title>24. Послание на св. ап. Павла до Тита</title>
	</head>
	<body>
		<div class="container" style="--line-height: 1.6em; --letter-spacing: -0.03em; --word-spacing: -0.05em; --text-alignment: start; --block-img-margin-right: unset; --block-img-margin-left: unset;" lang="bg" dir="ltr">
			<div class="header reader-header reader-show-element">
				<a class="domain reader-domain" href="https://bg-patriarshia.bg/bible-new-testament-24">bg-patriarshia.bg</a>
				<div class="domain-border"></div>
				<h1 class="reader-title">24. Послание на св. ап. Павла до Тита</h1>
				<div class="credits reader-credits"></div>
				<div class="meta-data">
					<div class="reader-estimated-time" data-l10n-args="{&quot;range&quot;:&quot;5–6&quot;,&quot;rangePlural&quot;:&quot;other&quot;}" data-l10n-id="about-reader-estimated-read-time" dir="ltr">5–6 minutes</div>
				</div>
			</div>

			<hr>

			<div class="content">
				<div class="moz-reader-content reader-show-element"><div id="readability-page-1" class="page"><div>

							<p><strong>Глава: <a href="#1">1</a> <a href="#2">2</a> <a href="#3">3</a></strong></p>
							<p><strong><a name="1"></a>ГЛАВА 1.</strong></p>
							<p>1. Павел, раб Божий и апостол на Иисуса Христа за вярата на Божиите избраници и за познаване истината на благочестието,</p>
							<p>2. с надежда за вечен живот, който неизменният в словото Си Бог обеща преди вечни времена,</p>
							<p>3. а в свое време яви словото Си чрез проповедта, мене поверена по заповед на нашия Спасител, Бога, -</p>
							<p>4. до Тита, истинско по общата вяра чедо: благодат, милост и мир от Бога Отца и от Господа Иисуса Христа, нашия Спасител.</p>
							<p>5. Затова те оставих в Крит, за да довършиш несвършеното и да поставиш по всички градове презвитери, както бях ти поръчал:</p>
							<p>6. който е непорочен, на една жена мъж и има деца верни, неукорявани в разпътство или непокорство.</p>
							<p>7. Защото епископът, като Божий разпоредник, трябва да е непорочен, не високомерен, не гневлив, не пияница, не побойник, не алчен за гнусна печалба,</p>
							<p>8. но страннолюбив, добролюбив, целомъдър, справедлив, благочестив, въздържан,</p>
							<p>9. да се държи о истинското слово, според както е научен, та да бъде силен и да наставлява в здравото учение и да изобличава ония, които се противят.</p>
							<p>10. Защото има мнозина и непокорни, празнословци и измамници, особено между обрязаните,</p>
							<p>11. на които трябва да се затулят устата: те развалят цели домове, учейки на онова, що не трябва, заради гнусна печалба.</p>
							<p>12. Един от тях, прорицател техен, бе казал: критяни са винаги лъжци, зли зверове, лениви търбуси.</p>
							<p>13. Това свидетелство е истинско. По тая причина изобличавай ги строго, за да бъдат здрави във вярата,</p>
							<p>14. като не дават внимание на иудейски басни и на повели от човеци, които се отвръщат от истината.</p>
							<p>15. За чисти всичко е чисто, а за осквер-нени и неверни няма нищо чисто; тям са осквернени и ум и съвест.</p>
							<p>16. Те изповядват, че познават Бога, а с делата си Го отричат, бидейки гнусни, непокорни и негодни за никакво добро дело.</p>
							<p><strong><a name="2"></a>ГЛАВА 2.</strong></p>
							<p>1. Ти пък говори онова, което е съгласно със здравото учение:</p>
							<p>2. старците да бъдат трезвени, почтени, целомъдри, здрави във вярата, в любовта, в търпението;</p>
							<p>3. стариците също да се държат свещенолепно: да не бъдат клеветници, да се не предават на много вино, да са поучливи на добро,</p>
							<p>4. за да вразумяват невестите да обичат мъжете и децата си,</p>
							<p>5. да бъдат целомъдри, чисти, къщовници, добри, покорни на мъжете си, та да се не хули словото Божие.</p>
							<p>6. Увещавай също младежите да бъдат целомъдри,</p>
							<p>7. като във всичко представяш себе си за образец на добри дела, показвайки чистота в учението, почетност, непоквареност,</p>
							<p>8. слово здраво, безукорно, та да се засрами противникът, понеже не ще има да каже нещо лошо за нас.</p>
							<p>9. Увещавай слугите, да се покоряват на господарите си, да им угаждат във всичко, като не отвръщат,</p>
							<p>10. не крадат, а показват във всичко добра вярност, та да украсяват учението на нашия Спасител, Бога, във всичко.</p>
							<p>11. Защото се яви Божията благодат, спасителна за всички човеци,</p>
							<p>12. като ни учи, да отхвърлим нечестието и светските похоти, да живеем целомъдрено, праведно и благочестиво в сегашния век,</p>
							<p>13. и да очакваме да се сбъдне блажената надежда, и да се яви славата на великия Бог и Спасител наш Иисус Христос,</p>
							<p>14. Който даде Себе Си за нас, за да ни избави от всяко беззаконие и ни очисти, за да Му бъдем народ избран, ревностен към добри дела.</p>
							<p>15. Това говори, увещавай и изобличавай с пълна власт; никой да те не презира.</p>
							<p><strong><a name="3"></a>ГЛАВА 3.</strong></p>
							<p>1. Напомняй им да се подчиняват и покоряват на началства и власти, да бъдат готови за всяко добро дело,</p>
							<p>2. никого да не хулят, да бъдат не свадливи, а тихи, и да показват всяка кротост към всички човеци.</p>
							<p>3. Защото и ние някога бяхме неразумни, непокорни, заблуждавани, бяхме роби на похоти и на разни сладострастия, живеехме в злоба и завист, бяхме отвратителни, мразехме се един други.</p>
							<p>4. А когато се яви благостта и човеколюбието на нашия Спасител, Бога,</p>
							<p>5. Той ни спаси не поради делата на праведност, що ние извършихме, а по Своята милост, чрез банята на възраждането и обновата от Духа Светаго,</p>
							<p>6. Когото изобилно изля върху нас чрез Иисуса Христа, нашия Спасител,</p>
							<p>7. та, оправдани с Неговата благодат, да станем по надежда наследници на вечния живот.</p>
							<p>8. Верни са тия думи; и аз желая да потвърдяваш това, та, които са повярвали в Бога, да залягат да бъдат прилежни към добри дела: това е добро и полезно за човеците.</p>
							<p>9. А от глупави разисквания и родословия, препирни и разпри върху закона отбягвай, защото са безполезни и празни.</p>
							<p>10. Страни от еретик, след като го посъветваш веднъж и дваж,</p>
							<p>11. знаейки, че такъв човек се е извратил и греши, като сам осъжда себе си.</p>
							<p>12. Кога изпратя при тебе Артема или Тихика, побързай да дойдеш при мене в Никопол, защото реших там да презимувам.</p>
							<p>13. Зина законника и Аполоса погрижи се да изпроводиш тъй, че от нищо да нямат нужда.</p>
							<p>14. Нека и нашите се приучват да залягат към добри дела за необходимите потреби, та да не бъдат безплодни.</p>
							<p>15. Поздравяват те всички, които са с мене. Поздрави ония, които ни обичат по вяра. Благодатта да бъде с всички вас. Амин.</p>

						</div></div></div>
			</div>

			<div>
				<div class="reader-message"></div>
			</div>
			<div aria-owns="toolbar"></div>
		</div>
	</body>
</html>
