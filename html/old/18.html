<!DOCTYPE html>
<html lang="bg">
	<head>
		<meta charset="UTF-8"/>
		<meta name="viewport" content="width=device-width, initial-scale=1.0"/>
		<title>18. Книга на Товита</title>
	</head>
	<body>
		<div class="container" style="--line-height: 1.6em; --letter-spacing: -0.03em; --word-spacing: -0.05em; --text-alignment: start; --block-img-margin-right: unset; --block-img-margin-left: unset;" lang="bg" dir="ltr">
			<div class="header reader-header reader-show-element">
				<a class="domain reader-domain" href="https://bg-patriarshia.bg/bible-old-testament-18">bg-patriarshia.bg</a>
				<div class="domain-border"></div>
				<h1 class="reader-title">18. Книга на Товита</h1>
				<div class="credits reader-credits"></div>
				<div class="meta-data">
					<div class="reader-estimated-time" data-l10n-args="{&quot;range&quot;:&quot;29–36&quot;,&quot;rangePlural&quot;:&quot;other&quot;}" data-l10n-id="about-reader-estimated-read-time" dir="ltr">29–36 minutes</div>
				</div>
			</div>

			<hr>

			<div class="content">
				<div class="moz-reader-content reader-show-element"><div id="readability-page-1" class="page"><div>

							<p><br><strong>Глава:&nbsp; <a href="#1">1</a>&nbsp; <a href="#2">2</a>&nbsp; <a href="#3">3</a>&nbsp; <a href="#4">4</a>&nbsp; <a href="#5">5</a>&nbsp; <a href="#6">6</a>&nbsp; <a href="#7">7</a>&nbsp; <a href="#8">8</a>&nbsp; <a href="#9">9</a>&nbsp; <a href="#10">10</a>&nbsp; <a href="#11">11</a>&nbsp; <a href="#12">12</a>&nbsp; <a href="#13">13</a>&nbsp; <a href="#14">14</a></strong></p>
							<p><strong><a name="1"></a>ГЛАВА 1.</strong></p>
							<p><br>1. Книга за разказите на Товита, сина Товиилов, Ананиилов, Адуилов, Гаваилов, от Асииловия род, Нефталимово коляно,<br>2. който в дните на асирийския цар Енемесара бе взет в плен из Тисва, която се намира надясно от Кидий Нефталимов, в Галилея, над Асир. Аз, Товит, през всички дни на живота си ходих по пътя на истината и правдата<br>3. и правих много добрини на моите братя и на моя народ, който бе дошъл с мене в асирийската страна, в Ниневия.<br>4. Когато живеех в моята страна, в земята на Израиля, още като момък, цялото коляно на отца ми Нефталима бе се отцепило от иерусалимския дом, избран от всички Израилеви колена да принасят всички жертва там. дето е осветен храмът на жилището на Всевишния, и утвърден във всички родове навеки.<br>5. Както всички отцепили се колена принасяха жертва на Ваала и на юницата, тъй и домът на отца ми Нефталима.<br>6. Аз пък сам често ходех в Йерусалим на празниците, както с вечна наредба е заповядано на цял Израил с първоберки и с десятъци от земните произведения и с начатьци от овчата вълна,<br>7. и давах това на свещениците, синове Ааронови, за жертвеника: десятъка от всички произведения давах на Левиевите синове, които служеха в Йерусалим; другия десятък продавах, и всяка година ходех и го харчех в Йерусалим;<br>8. а третия давах, комуто трябваше, както ми заповяда Девора, бащина ми майка, когато след баща си останах сирак.<br>9. Когато станах мъж, взех за жена Ана, от бащиния наш род, и родих от нея Товия.<br>10. Когато бях отведен пленник в Ниневия, всички мои братя и мои еднородни ядяха от езическите ястия,<br>11. но аз пазех душата си и не ядях,<br>12. защото помнех Бога от все душа.<br>13. И подари ми Всевишният милост и благоволение пред Енемесара, и аз бях у него доставчик;<br>14. и ходих в Мидия, в Рага Мидийска, и дадох на Гаваила, брат на Гаврия, десет таланта сребро, за да го пази.<br>15. А когато умря Енемесар, вместо него се възцари син му Сенахирим, чиито пътища не бяха постоянни, и аз вече не можех да ходя в Мидия.<br>16. В дните на Енемесара аз правих много добрини на моите братя:<br>17. на гладни давах хляба си, на голи-дрехите си и. кога виждах някого от моя род умрял и хвърлен зад стената ниневийска, погребвах го.<br>18. Тайно погребвах и ония, които цар Сенахирим убиваше, когато, подгонен, се върна из Иудея. А той умъртви мнозина в яростта си. И царят диреше труповете, ала ги не намираха.<br>19. Един ниневиец отиде и обади на царя, че аз ги погребвам; тогава се скрих. Като узнах пък, че ме дирят да ме убият, от страх побягнах от града.<br>20. И разграбиха всичкия ми имот, и ми не остана нищо друго, освен жена ми Ана и син ми Товия.<br>21. Ала не се минаха петдесет дена, и Двамата му сина го убиха и побягнаха в Араратските планини. И вместо него се възцари син му Сахердан, който постави братовия ми син Ахиахара-Анаила над цялото сметководство в царството си и над цялото домакинство.<br>22. Ахнаха? ходатайствува за мене, и аз се върнах в Ниневия. Ахнаха? пък беше и виночерпец, и пазител на пръстена, и домакин, и ковчежник; и Сахердан го постави втори след себе си; той беше братов ми син.</p>
							<p><strong><a name="2"></a>ГЛАВА 2.</strong></p>
							<p><br>1. Когато се върнах у дома си, и ми бяха върнали жена ми Ана и син ми Товия, в празник Петдесетница, в светата седмица на седмиците, биде приготвен у дома добър обяд, и седнах да ям.<br>2. Като видях много ястия, казах на сина си: иди и доведи, когото намериш беден от нашите братя, който помни Господа, пък аз ще те почакам.<br>3. Той се върна и рече: татко, един от нашия род удушен е хвърлен на стъгдата.<br>4. Тогава аз, преди да почна да ям, бързо излязох и го прибрах в едно жилище, до заник слънце.<br>5. Като се върнах, умих се и ядох хляба си натъжен.<br>6. И спомних си пророчеството на Амоса, как бе той казал: празниците ви ще се обърнат в скръб, и всичките ви веселби в плач.<br>7. И плаках. А щом зайде слънце, отидох, изкопах гроб и го погребах.<br>8. Съседите ми се присмиваха и думаха: той още се не бои, че ще бъде убит за тая работа; вече бяга, и ето пак погребва мъртви.<br>9. В тая съща нощ, като се върнах от погребението и бидейки нечист, легнах да спя зад стената на двора, и лицето ми не беше покрито.<br>10. И не забележих, че на стената имало врабци. Когато очите ми бяха отворени, врабците пуснаха нещо топло на очите ми, и се появиха в очите ми бели петна. И ходих при лекарите, ала те не ми помогнаха. Ахиахар ми доставяше прехрана, докле отидох в Елимаида.<br>11. А жена ми Ана в женските отделения предеше вълна<br>12. и пращаше на богати люде, които й плащаха, а веднъж в прибавка й дадоха козле.<br>13. Когато го донесоха при мене, то заврещя; и аз попитах жена си: отде е това козле? да не е откраднато? върни го, чието е! защото не е позволено да се яде крадено.<br>14. Тя отговори: това ми подариха вън от платата. Но аз й не вярвах и настоявах да го върне, чието е, и разсърдих й се. А тя отговори и ми рече: а де са твоите милостини и праведни дела? Ето как те всички се проявиха към тебе!</p>
							<p><strong><a name="3"></a>ГЛАВА 3.</strong></p>
							<p><br>1. Като се разтъжих, заплаках и със скръб се молих, думайки:<br>2. праведен си Ти, Господи, и всички Твои дела и всички Твои пътища са милост и истина, и с праведен и истинен съд съдиш Ти вовеки!<br>3. Спомни си за мене и погледни ме милостиво: не ме наказвай за моите грехове и за заблужденията мои и на бащите ми, с които са съгрешили пред Тебе!<br>4. Защото те не послушаха Твоите заповеди, и Ти ни предаде на разграбване, плен и смърт и в притча за укор пред всички народи, между които сме пръснати.<br>5. И, наистина, много и праведни са Твоите съдби да вършиш с мене според моите грехове и греховете на моите бащи, защото не изпълнявахме Твоите заповеди и не постъпвахме по правда пред Тебе.<br>6. И тъй, прави с мене, що Ти е благоугодно; заповядай да бъде взет духът ми, за да се освободя и да се обърна на пръст, защото по-добре е за мене да умра, нежели да живея, понеже слушам лъжливи укори, и скръбта ми е голяма! Заповядай да бъда освободен от тая тегота, за да ида във вечната обител, и не отвръщай лицето Си от мене.<br>7. В тоя същи ден се случило и на Сара, Рагуилова дъщеря, в Екбатана Мидийска, да търпи укори от бащините си слугини,<br>8. задето я давали на седем мъжа, но злият дух Асмодей ги умъртвявал, преди да бъдат с нея като с жена. Те й думали: нима не ти е съвестно, че си удушила мъжете си? Седмина има вече ти, а не се нарече с името ни на едного от тях!<br>9. Защо нас да бият за тях? Те умряха: иди и ти след тях, да не виждаме твой син или дъщеря вовеки!<br>10. Като чула това, тя твърде много се нажалила, тъй че решила да се лиши от живота, но размислила: аз съм една на баща си; ако направя това, ще бъде за него безчестие, и ще сваля старостта му с печал в преизподнята.<br>11. И почнала да се моли при прозореца, думайки: благословен Ти, Господи, Боже мой, и благословено Твоето име свето и славно вовеки: да Те благославят всички Твои творения вовеки!<br>12. И сега обръщам към Тебе, Господи, очите си и лицето си;<br>13. моля, вземи ме от тая земя и не оставяй да слушам вече укори!<br>14. Ти знаеш. Господи, че аз съм чиста от всеки грях с мъж<br>15. и не обезчестих името си, нито името на баща си в земята на моето пленство; аз съм едничка на баща си, той няма син, който да го наследи, ни близък брат ни братов син, за когото бих могла да се запазя за жена; седмина ми вече загинаха. За какво ли да живея? Ако пък не Ти е угодно да ме умъртвиш, благоволи, погледни към мене милостиво и ме помилувай,та да не слушам вече укори!<br>16. Биде чута молитвата на тия двама пред славата на великия Бог, и биде пратен Рафаил да изцери и двамата;<br>17. да махне белите петна от очите на Товита и да даде Рагуиловата дъщеря Сара за жена на Товия, син Товитов, като върже злия дух Асмодея; защото бе предназначено да я наследи Товия. - И в едно и също време Товит, като се върна, влезе у дома си, а Рагуиловата дъщеря Сара слезе от своята горнила.</p>
							<p><strong><a name="4"></a>ГЛАВА 4.</strong></p>
							<p><br>1. О оня ден Товит си спомни за сребро то, което бе дал на Гаваила в Рага Мидийска да го пази,<br>2. и си каза: аз исках смърт, а защо да не повикам сина си Товия, да му обадя това, докле не съм умрял?<br>3. И като го повика, рече: сине, кога умра, погреби ме и не оставяй майка си; почитай я през всички дни на живота си, угаждай й и не я огорчавай.<br>4. Помни, сине, че тя е много претеглила за тебе още през бременността. Кога умре, погреби я до мене в един гроб.<br>5. През всички дни помни, сине. Господа, Бога наш, и не желай да грешиш и да престъпяш заповедите Му. През всички дни на живота си върши правда и не ходи в пътищата на беззаконието.<br>6. Защото, ако постъпваш по истината, в делата ти ще има успех, както у всички, които по правда постъпват.<br>7. От имота си давай милостиня, и да не жали окото ти, кога правиш милостиня. От никой сиромах не отвръщай лицето си, тогава и от тебе не ще се отвърне Божието лице.<br>8. Кога имаш много, давай от него милостиня, и кога малко имаш, не бой се да правиш милостиня и по малко:<br>9. ти ще си сбереш богато съкровище за в ден на нужда,<br>10. защото милостинята избавя от смърт и не допуска да се слезе в тъмата.<br>11. Милостинята е богат дар за всички, които я правят пред Всевишния.<br>12. Пази се, сине, от всякакво блудство. Вземи си жена от рода на бащите си, а не вземай жена другоземка, която не е от коляното на баща ти, защото ние сме синове на пророци. От старо време наши отци са Ной, Авраам, Исаак и Иаков. Помни, сине, че те всички взимаха жени измежду своите братя и благословени бяха в децата си, и потомството им ще наследи земята.<br>13. И тъй, сине, обичай братята си и не се гордей в сърцето си пред братята си и пред синовете и дъщерите на твоя народ дотам, че да си не вземеш от тях жена, защото от гордостта произлиза гибел и голяма неуредица, а от разврата - оскъдност и разорение: развратът е майка на глада.<br>14. Заплатата на надничар,който ти работи, да не пренощува у тебе, а давай я веднага: и тебе ще се върне, ако служиш Богу. Бъди внимателен, сине, във всичките си постъпки и бъди благоразумен във всяка твоя обноска.<br>15. Което е тебе омразно, недей го прави другиму. Не пий вино до опиване, и пиянство да не ходи с тебе в пътя ти.<br>16. Давай на гладния от хляба си и на голия от дрехите си; от всичко, що имаш в изобилие, прави милостиня, и на окото ти да се не свиди, кога правиш милостиня.<br>17. Раздавай хлябовете си при гроба на праведните, ала не давай на грешници.<br>18. От всеки благоразумен искай съвет и полезен съвет не пренебрегвай.<br>19. Във всяко време благославяй Господа Бога и проси от Него, да бъдат твоите пътища прави и всички твои дела и намерения успешни, защото ни един народ не е властен в успеха на начинанията, но Сам Господ изпраща всяко добро и, когото иска, унижава по волята Си. Помни, сине, моите заповеди, и да се не изличат те от сърцето ти!<br>20. Сега ще ти открия, че оставих десет таланта сребро за пазене у Гавриевия син Гаваила, в Рага Мидийска.<br>21. Не бой се, сине, че сме осиромашели, ти ще имаш много, ако се боиш от Господа и, като бягаш от всеки грях, вършиш онова, що е Нему угодно.</p>
							<p><strong><a name="5"></a>ГЛАВА 5.</strong></p>
							<p><br>1. Товия му отговори и рече: татко, ще изпълня всичко, що ми завещаваш.<br>2. Но как ще мога взе среброто, като не познавам оногова човека?<br>3. Тогава баща му му даде разписка и рече: намери си човек, който да те придружи; аз ще му платя, докле съм още жив, и вървете за среброто.<br>4. И той отиде да дири човек и срещна Рафаила. Това беше Ангел, но той не знаеше.<br>5. И рече му: можеш ли да дойдеш с мене в Рага Мидийска и знаеш ли тия места?<br>6. Ангелът отговори: мога да дойда с тебе и пътя зная; аз вече съм слизал у Гаваила, брата наш.<br>7. И рече му Товия: почакай ме, ще кажа на баща си.<br>8. Оня отговори: върви, само се не бави.<br>9. Той дойде и каза на баща си: ето, намерих си другар. Баща му рече: покани го при мене: аз ще узная, от кое е коляно и дали ще ти бъде верен другар.<br>10. Повика го, и той влезе: и се поздравиха един други.<br>11. Товит попита: кажи ми, брате, от кое си коляно и от кой род?<br>12. Той отговори: коляно и род ли търсиш, или наемник, който да иде със сина ти? Отговори му Товит: брате, иска ми се да зная твоя род и твоето име.<br>13. Той рече: аз съм Азария, от рода на Анания Велики, от твоите братя.<br>14. Тогава Товит му каза: брате, върви благополучно и ми се не сърди, че питах за коляното и за рода ти. Ти ми се падаш брат от честен и добър род. Аз познавах Анания и Ионатана, синове на Семея Велики: ние заедно ходихме в Йерусалим на поклонение с първородните и с десятъците на земните произведения, защото не се увличахме от заблуждението на нашите братя. Ти, брате, си от добър корен.<br>15. Но кажи ми: какво ще трябва да ти платя? Ще ти дам по драхма на ден и всичко потребно за тебе и за сина ми,<br>16. и към тая заплата ще ти прибавя още, ако се върнете благополучно.<br>17. Тъй се и условиха. Тогава той каза на Товия: приготви се за път, и тръгнете благополучно. И приготви син му нужното за път. Тогава баща му каза: върви с тоя човек! А Бог, Който живее на небесата, да насочи към сполука вашия път, и Ангелът Му да ви придружава. - Тръгнаха двамата, и кучето на момъка с тях.<br>18. Ана, майка му, заплака и рече на Товита: защо пусна нашия син? Не беше ли той опора на ръцете ни, кога влизаше и излизаше пред нас?<br>19. Не предпочитай сребро пред сребро; нека то бъде като измет, е сравнение с нашия син!<br>20. Защото, колкото Господ ни е определил да живеем, за това си имаме доволно.<br>21. Товит й рече: не тъжи, сестро: той ще си дойде здрав, и очите ти ще го видят,<br>22. защото ще го придружава добър Ангел: пътят му ще бъде благополучен, и той ще се върне здрав.</p>
							<p><strong><a name="6"></a>ГЛАВА 6.</strong></p>
							<p><br>1. И тя престана да плаче.<br>2. А пътниците стигнаха вечерта при река Тигър и се спряха там да пренощуват.<br>3. Момъкът отиде да се умие, ала от реката се показа риба и искаше да го глътне.<br>4. Тогава Ангелът му рече: улови тая риба. И момъкът хвана рибата и я извлече на земята.<br>5. И рече му Ангелът: разпори рибата, вземи сърцето, черния дроб и жлъчката и ги запази!<br>6. Момъкът тъй и направи, както му каза Ангелът; а рибата опекоха и изядоха; и отидоха по-нататък и дойдоха до Екбатана.<br>7. И момъкът попита Ангела: брате Азарие, за какво е тоя черен дроб, сърцето и жлъчката от рибата?<br>8. Той отговори: ако някого мъчи демон или зъл дух, то със сърцето и с черния дроб да се кади пред такъв мъж или жена, и вече не ще се мъчи;<br>9. а с жлъчката да се намаже човек, който има бели петна в очите, и той ще се изцери.<br>10. Кога се приближаваха до Рага,<br>11. Ангелът каза на момъка: брате, днес ще пренощуваме у Рагуила, твоя сродник който има дъщеря, на име Сара.<br>12. Аз ще поговоря за нея, да ти я дадат за жена, защото нейното наследство е тебе предназначено, понеже си от нейния род, а девицата е прекрасна и умна.<br>13. И тъй, послушай ме; аз ще поговоря с баща й и, кога се върнем от Рага, ще направим сватба. Аз познавам Рагуила; той никога няма да я даде на чужди мъж против Моисеевия закон, иначе, ще заслужи смърт, понеже наследството трябва ти да получиш, а не друг някой.<br>14. Тогава момъкът каза на Ангела: брате Азарие, слушал съм, че тая девойка давали на седем мъжа, но те всички загивали в брачната стая;<br>15. пък аз съм един на баща и се боя да не би, като вляза при нея. да умра като предимните; нея люби демон, който никому не пакости, освен на ония, които се приближават до нея. Затова се и боя да не умра и Да не сваля живота на баща си и на майка си в гроба им от скръб за мене; а друг син, който да ги погребе, те нямат.<br>16. Ангелът му отговори: нима забрави Думите, които ти заповяда баща ти, да вземеш жена от твоя род? Послушай ме, брате: тя трябва да бъде твоя жена, а за демона се не безпокой; още тая нощ ще ти я дадат за жена.<br>17. Само щом влезеш в брачната стая, вземи кадилница, тури в нея сърцето и черния дроб на рибата и покади;<br>18. и демонът ще подуши миризмата и ще побегне, и никога не ще се върне. А кога да се приближиш до нея, застанете двама, повикайте към милосърдния Бога, и Той ще ви спаси и помилува. Не бой се, защото тя ти е предназначена отвека, и ти ще я спасиш; и тя ще дойде с тебе, и аз зная, че ти ще имаш от нея деца. Като изслуша това Товия, обикна я, и душата му се крепко прилепи към нея. - И дойдоха в Екбатана.</p>
							<p><strong><a name="7"></a>ГЛАВА 7.</strong></p>
							<p><br>1. Приближиха се до Рагуиловия дом. Сара ги посрещна и поздрави, и те - нея, и ги въведе в дома.<br>2. И рече Рагуил на жена си Една: колко прилича тоя момък на Товита, братовия ми син!<br>3. Рагуил ги попита: отде сте вие, братя? Те му отговориха: ние сме от Нефталимовите синове, пленени в Ниневия.<br>4. Попита ги още: познавате ли нашия брат Товита? Те отговориха: познаваме. После попита: здрав ли е той? Те отговориха: жив и здрав е.<br>5. А Товия рече: той е мой баща.<br>6. И спусна се към него Рагуил, целува го и плака.<br>7. И благослови го и рече: ти си син на честен и добър човек. Но, като чу, че Товит изгубил зрение, разтъжи се и плака; 8. плакаха и жена му Една, и дъщеря му Сара. И ги приеха много любезно,<br>9. па заклаха овен и сложиха обилни ястия. А Товия рече на Рафаила: брате Азария, поприказвай, за което говори по пътя: нека се уреди тая работа!<br>10. И той обади на Рагуила тия думи, а Рагуил рече на Товия: яж, пий и весели се, защото ти трябва да вземеш дъщеря ми. Обаче ще ти кажа правото:<br>11. давах дъщеря си на седем мъже, и, когато влизаха при нея, в същата нощ умираха. Но ти сега бъди весел! Товия отговори: тука не ще ям нищо, докле не се сговорите и условите с мене! Рагуил рече: вземи я ей сега по право; ти си неин брат, и тя е твоя; Бог Милосърдния да ви нареди най-добре!<br>12. Повика дъщеря си Сара, хвана я за ръка и я даде на Товия за жена, думайки: ето, по закона Моисеев, вземи и я води при баща си. И ги благослови.<br>13. Повика и жена си Една, взе свитък, написа договор и го запечата.<br>14. И почнаха да ядат.<br>15. И Рагуил повика жена си Една и рече й: приготви, сестро, друга спалня и я въведи.<br>16. Тя направи, както той каза: въведе я. там, па заплака и прие взаимно сълзите на дъщеря си, като й рече:<br>17. успокой се, дъще: Господ, Бог на небето и на земята, ще ти даде радост вместо скръб. Успокой се, дъще!</p>
							<p><strong><a name="8"></a>ГЛАВА 8.</strong></p>
							<p><br>1. Като се навечеряха, въведоха при нея Товия.<br>2. А той, като отиваше, припомни си Рафаиловите думи и взе кадилница, тури сърцето и черния дроб на рибата и покади.<br>3. Демонът, като подуши тая миризма, избяга в горните страни на Египет, и Ангелът го върза.<br>4. Когато останаха в стаята двама, Товия стана от постелката и рече: стани, сестро, да се помолим, за да ни помилува Господ.<br>5. И почна да говори Товия; благословен Ти, Боже на отците ни, и благословено Твоето свето и славно име вовеки! Да Те благославят небесата и всички Твои творения!<br>6. Ти сътвори Адама и даде му Ева за помощница, жена му - за подпорка. От тях произлезе човешкият род. Ти каза: не е добре да бъде човек сам: да сътворим помощник, подобен нему.<br>7. И сега. Господи, взимам тая моя сестра не по плътска похот, а наистина като жена: благоволи да ме помилуваш и дай ми да остарея с нея!<br>8. И тя рече с него: амин.<br>9. И двамата спаха спокойно нея нощ. Между това Рагуил стана и отиде, та изкопа гроб,<br>10. думайки: не е ли умрял и тоя?<br>11. И дойде Рагуил в дома си<br>12. и рече на жена си Една: прати една слугиня да види, жив ли е той; ако не е, да го погребем, и никой не ще знае.<br>13. Слугинята отвори вратата, влезе и видя, че двамата спят.<br>14. Излезе и им обади, че той е жив.<br>15. И Рагуил благослови Бога, думайки: благословен Ти, Боже, с всяко благословение чисто и свето! Да Те благославят Твоите светии, всички Твои създания, всички Твои Ангели, и всички Твои избрани, да Те благославят вовеки!<br>16. Благословен Ти, че ме развесели, и се не случи с мене тъй, както мислех, а постъпи с нас по великата Си милост!<br>17. Благословен Ти, че помилува двама еднородни! Довърши, Владико, милостта над тях: дай им да свършат живота със здраве, с веселие и с милост!<br>18. И заповяда на слугите си да заринат гроба.<br>19. И прави за тях сватба четиринайсет дена.<br>20. И рече му Рагуил с клетва, преди да се изминат дните на сватбата: не си отивай докле не изминат четиринайсетте сватбени дни;<br>21. а тогава, като вземеш половината имот, иди благополучно към баща си; останалото ще получиш, кога умра аз и жена ми.</p>
							<p><strong><a name="9"></a>ГЛАВА 9.</strong></p>
							<p><br>1. Товия повика Рафаила и му рече:<br>2. брате Азарие, вземи със себе един слуга и две камили и иди в Рага Мидийска при Гаваила; донеси ми среброто, а него доведи при мене на сватбата;<br>3. защото Рагуил ме свърза с клетва, да си не отивам;<br>4. между това баща ми брои дните и, ако се забавя дълго, много ще тъгува.<br>5. Рафаил отиде и слезе у Гаваила, па му даде разписката; а тоя донесе торбички запечатани и му ги предаде.<br>6. Сутринта станаха рано заедно и отидоха на сватбата. И Товия благослови жена си.</p>
							<p><strong>ГЛАВА 10.</strong></p>
							<p><br>1. Товит, баща му, броеше дните. И когато изминаха дните на пътуването, а той се не връщаше,<br>2. Товит рече: дали не са ги задържали? дали не е умрял Гаваил, и няма кой да им даде среброто?<br>3. И много тъгуваше.<br>4. А жена му каза: загинал е син ни, затова и не дохожда. И почна да плаче за него и думаше:<br>5. горко ми, чедо, понеже аз те пуснах, о светило на очите ми!<br>6. Товит й каза: мълчи, не се вълнувай, той е здрав.<br>7. А тя му рече: ти мълчи, недей ме мами; загина момчето ми. - И всеки ден отиваше извън града на пътя, по който бяха заминали; денем хляб не ядеше, а нощем непрестанно плачеше за сина си Товия, докле не изтекоха четиринайсетте сватбени дни, за които Рагуил го бе заклел да преседи там. Тогава Товия рече на Рагуила: пусни ме, защото баща ми и майка ми вече се не надяват да ме видят.<br>8. А тъстът му каза: постой у мене, ще пратя до баща ти да му обадят за тебе.<br>9. А Товия казва: не, пусни ме при баЩа ми.<br>10. Рагуил стана и даде му Сара, жена му, половината имот, слуги и добитък и сребро<br>11. и, като ги благослови, пусна ги и рече; деца, да ви помага Бог Небесний, преди да умра.<br>12. После каза на дъщеря си: почитай твоя свекър и свекърва; сега те са твои родители; желая да слушам добро за тебе. И я целуна. И Една рече на Товия: любезний брате, да те въздигне Господ Небесний и да ми подари да видя деца от Сара, моята дъщеря, за да се зарадвам пред Господа. И ето давам ти дъщеря си да я пазиш; недей я огорчава.<br>13. След това Товия тръгна, благославяйки Бога, че Той насочи към добро пътя му; той благославяше и Рагуила и жена му Една. И, продължавайки пътя си, наближиха до Ниневия.</p>
							<p><strong><a name="11"></a>ГЛАВА 11.</strong></p>
							<p><br>1. И рече Рафаил на Товия: ти знаеш, брате, в какво положение остави баща си;<br>2. да идем напред, преди жена ти, и да приготвим жилище,<br>3. а ти вземи в ръка и рибената жлъчка. И тръгнаха: след тях затърча и кучето.<br>4. В това време Ана седеше и се вглеждаше по пътя за сина си,<br>5. и, като забележи, че иде, каза на баща му: ето, иде син ти и човекът, който тръгна с него.<br>6. Рафаил рече: зная, Товие, че на баща ти ще се отворят очите; ти само намажи с жлъчката очите му, и той, като усети лютина, ще ги отрие, и ще паднат белите петна, и той ще те види.<br>8. Ана се затече, хвърли се сину си на шията и му рече: видях те, чедо, - сега мога и да умра. И двамата заплакаха.<br>9. А Товит дойде при вратата и се спъна, но син му се притече до него и подхвана баща си,<br>10. и натърка с жлъчката очите на баща си и рече: ободри се, татко!<br>11. Залютя му на очите, и той ги отри,<br>12. и белите петна паднаха от краищата на очите му. Като видя сина си, той падна на шията му,<br>13. заплака и рече: благословен Ти, Боже, и благословено Твоето име вовеки, и благословени всичките Твои свети Ангели!<br>14. Защото Ти ме наказа и помилува. Ето, виждам сина си Товия. - И син му влезе радостно и разказа на баща си за чудните работи, що се бяха случили с него в Мидия.<br>15. И Товит излезе, та посрещна снака си при портите на Ниневия, като се радваше и благославяше Бога. Ония, които видяха, че той иде, чудеха се, как е прогледал.<br>16. И Товит изповяда пред тях, че Бог го е помилувал. Когато се приближи Товит до снаха си Сара, благослови я и каза: добре дошла, дъще! Благословен Бог, Който те доведе при нас, и благословени баща ти и майка ти! Зарадваха се и всичките му братя в Ниневия.<br>17. И дойде Ахнаха? и братанецът му Насвас<br>18. и весело празнуваха сватбата на Товия седем дена.</p>
							<p><strong><a name="12"></a>ГЛАВА 12.</strong></p>
							<p><br>1. Товит повика сина си Товия и му рече; приготви, синко,заплатата на човека, който ходи с тебе; трябва да му се придаде още.<br>2. Той отговори: татко, не ще бъда ощетен, ако му дам половината от всичко, що донесох; 3. защото той ме доведе при тебе здрав, и жена ми излекува, и среброто ми донесе, и тебе също изцери.<br>4. Старецът рече: той заслужава това.<br>5. И повика Ангела и му каза: вземи половината от всичко, що сте донесли и иди си смиром.<br>6. Тогава Ангелът повика двамата настрана и им рече: благославяйте Бога, прославяйте Го, признавайте величието Му и изповядвайте пред всички живеещи това, що Той направи за вас. Добро е да се благославя Бог, да се превъзнася името Му и благоговейно да се проповядва за Божиите дела; и вие не преставайте да Го прославяте.<br>7. Царева тайна да пазиш е добро, а Божиите дела да разгласяш е похвално. Вършете добро, и зло няма да ви сполети.<br>8. Добро нещо е молитва с пост, с милостиня и справедливост. По-добре малко със справедливост, нежели много с неправда; по-добре да правиш милостиня, нежели да събираш злато,<br>9. защото милостинята избавя от смърт и може да очисти от всеки грях. Ония, които вършат милостиня и праведни дела, ще бъдат дълголетни.<br>10. А ония, които грешат, са врагове на живота си.<br>11. Няма да скрия от вас нищо; казах вече: царска тайна да пазиш е добро, а Божиите дела да разгласяш е похвално.<br>12. Когато се молеше ти и снаха ти Сара, аз възнасях вашата молитва пред Светия, и кога ти погребваше мъртвите, аз също бях с тебе.<br>13. И когато ти се не полени да станеш и да оставиш обеда си, за да идеш и прибереш мъртвия, твоята благотворителност се не укри от мене: аз бях с тебе.<br>14. И сега Бог ме прати да изцеря тебе и снаха ти Сара.<br>15. Аз съм Рафаил, един от седемте свети Ангели, които възнасят молитвите на светиите и възлизат пред славата на Светия.<br>16. Тогава и двамата се смутиха и паднаха ничком, защото се уплашиха.<br>17. Но той им рече: не бойте се, мир ще имате. Благославяйте Бога довека.<br>18. Защото аз дойдох не по мое щение, а по волята на Бога наш; затова и благославяйте Го довека.<br>19. През всички дни вие ме виждахте, но аз не ядох и не пих, - само наглед ви се струваше тъй.<br>20. И тъй, прославяйте сега Бога, защото аз възлизам при Оногова, Който ме е пратил; напишете на книга всичко станало.<br>21. Те станаха и вече го не видяха.<br>22. И почнаха да разказват за великите и чудни дела Божии, и как им се явил Ангел Господен.</p>
							<p><strong><a name="13"></a>ГЛАВА 13.</strong></p>
							<p><br>1. Тогава в радостта си Товит написа молитва с тия думи: благословен Бог, Който вечно живее, и благословено царството Му!<br>2. Защото Той наказва и милува, сваля до ада и издига, и няма никой, който би избегнал от ръката Му.<br>3. Синове Израилеви! прославяйте Го пред езичниците, защото Той ни разпръсна между тях.<br>4. Там възвестявайте величието Му, превъзнасяйте Го пред всички живеещи, защото Той е Господ наш и Бог Отец наш през всички векове;<br>5. ще ни накаже за нашите неправди, и пак ще ни помилува и ще ни събере измежду всички народи, дето и да сме пръснати между тях.<br>6. Ако се обръщате към Него от все сърце и душа, за да постъпвате пред Него по истина. Той ще се обърне към вас и не ще скрие от вас лицето Си. Ще видите, какво ще направи с вас. Прославяйте Го с всички думи на устата си и благославяйте Господа на правдата и превъзнасяйте Царя на вековете. Аз Го прославям в земята на моя плен и проповядвам силата и величието Му на народ от грешници. Обърнете се, грешници, и вършете правда пред Него. Кой знае, може би. Той ще благоволи за вас и Ще ви стори милост!<br>7. Аз превъзнасям Бога мой, и душата ми Небесния Цар, и се радва за величието Му.<br>8. Нека всички възвестяват за Него и Го прославят в Йерусалим.<br>9. Иерусалиме, светии граде! Той ще те накаже за делата на твоите синове и пак ще помилува праведните синове.<br>10. Слави усърдно Господа и благославяй Царя на вековете, та изново да бъде издигната скинията Му в тебе с радост, за да развесели Той всред тебе пленените и да възлюби в тебе нещастните във всички родове довека.<br>11. Много народи отдалеч ще дойдат при името на Господа Бога с дарове в ръце, с дарове на Небесния Цар; родове на родове ще те възхвалят с радостни възклицания.<br>12. Проклети да бъдат всички, които те мразят, благословени довека всички, които те обичат.<br>13. Радвай се и весели се за праведните синове, защото те ще се съберат и ще благославят Господа на праведните.<br>14. О, блажени ония, които те обичат! Те ще се зарадват за твоя мир. Блажени, които скърбят за всички твои бедствия, защото ще се възрадват за тебе, кога видят всичката твоя слава и вечно ще се веселят.<br>15. Да благославя душата ми Бога, Царя велики,<br>16. защото Йерусалим ще бъде иззидан от сапфир и смарагд и от драгоценни камъни: стените ти, кулите и укрепленията - от чисто злато; 17. и иерусалимските стъгди ще бъдат постлани с берил, антракс и офирски камък.<br>18. По всичките му улици ще се разнася; алилуия,-и ще славословят думайки: благословен Бог, Който въздигна Йерусалим за всички векове!</p>
							<p><strong><a name="14"></a>ГЛАВА 14.</strong></p>
							<p><br>1.Товит свърши славословието.<br>2. Той беше на осемдесет и осем години, когато изгуби зрението, и след осем години прогледа. И правеше милостиня и продължаваше да благоговее пред Господа Бога и да Го прославя.<br>3. Найсетне, той остаря твърде много и повика сина си и шестте му сина и му рече: сине, вземи синовете си; ето аз остарях и вече съм при края на живота си.<br>4. Иди в Мидия, сине, защото съм уверен, че Ниневия ще бъде разорена, както говори пророк Йона; а в Мидия ще бъде по-спокойно до някое време. Нашите братя, които се намират в прадедската земя, ще бъдат пръснати вън от тая добра земя; Йерусалим ще стане пустиня, и домът Божий в него ще бъде изгорен и до някое време ще остане пуст.<br>5. Но Бог пак ще ги помилува и ще ги върне в земята; и те ще издигнат дом Божий, - не такъв като предишния, - докле се изпълни времето на вековете. И след това ще се върнат от плен и ще построят Йерусалим великолепно, и, домът Божий ще бъде обновен в него за всички родове на вековете, - сграда величествена, както говориха за него пророците.<br>6. И всички народи ще се обърнат и истински ще благоговеят пред Господа Бога и ще съборят идолите си; 7. и всички народи ще благославят Господа. И Неговият народ ще прославя Бога, и Господ ще въздигне Своя народ; и всички, които истински и праведно обичат Господа Бога, ще се радват, като правят милост на нашите братя.<br>8. И тъй, сине, излез из Ниневия, защото бездруго ще се изпълни това, което говори пророк Йона.<br>9. Но ти пази закона и заповедите и бъди милостив и справедлив, за да ти бъде добре.<br>10. Погреби ме прилично, и майка си с мене, и после не оставайте в Ниневия. Сине, гледай, какво направи Аман с Ахиахара, който го възпита: как той от светлина го въведе в тъмнина, и как му биде отвърнато. Ахиахар биде спасен, а оня получи достойна награда - слезе в тъмнина. Манасия прави милостиня, и биде спасен от смъртната мрежа, която му бяха поставили; Аман пък падна в мрежата и загина.<br>11. И тъй, деца, знайте, какво милостиня върши и как справедливост спасява. - Като каза това, душата му го напусна в леглото; той беше на сто петдесет и осем години, и син му го погреба с чест.<br>12. Когато умря Ана, той погреба и нея заедно с баща си. След това Товия с жена си и децата си отиде в Екбатана при тъста си Рагуила,<br>13. и достигна честна старост, и погреба прилично тъста и тъща си и наследи имота им и имота на баща си Товита,<br>14. и умря на сто двайсет и седем години в Екбатана Мидийска.<br>15. Но преди да умре, той чу за гибелта на Ниневия, която плени Навуходоносор и Асуир, и пред смъртта си се възрадва поради Ниневия.</p>

						</div></div></div>
			</div>

			<div>
				<div class="reader-message"></div>
			</div>
			<div aria-owns="toolbar"></div>
		</div>
	</body>
</html>
