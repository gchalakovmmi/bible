<!DOCTYPE html>
<html lang="bg">
	<head>
		<meta charset="UTF-8"/>
		<meta name="viewport" content="width=device-width, initial-scale=1.0"/>
		<title>4. От Иоана свето Евангелие</title>
	</head>
	<body>
		<div class="container" style="--line-height: 1.6em; --letter-spacing: -0.03em; --word-spacing: -0.05em; --text-alignment: start; --block-img-margin-right: unset; --block-img-margin-left: unset;" lang="bg" dir="ltr">
			<div class="header reader-header reader-show-element">
				<a class="domain reader-domain" href="https://bg-patriarshia.bg/bible-new-testament-4">bg-patriarshia.bg</a>
				<div class="domain-border"></div>
				<h1 class="reader-title">4. От Иоана свето Евангелие</h1>
				<div class="credits reader-credits"></div>
				<div class="meta-data">
					<div class="reader-estimated-time" data-l10n-args="{&quot;range&quot;:&quot;79–101&quot;,&quot;rangePlural&quot;:&quot;other&quot;}" data-l10n-id="about-reader-estimated-read-time" dir="ltr">79–101 minutes</div>
				</div>
			</div>

			<hr>

			<div class="content">
				<div class="moz-reader-content reader-show-element"><div id="readability-page-1" class="page"><div>

							<p>Глава: <a href="#1">1</a> <a href="#2">2</a> <a href="#3">3</a> <a href="#4">4</a> <a href="#5">5</a> <a href="#6">6</a> <a href="#7">7</a> <a href="#8">8</a> <a href="#9">9</a> <a href="#10">10</a> <a href="#11">11</a> <a href="#12">12</a> <a href="#13">13</a> <a href="#14">14</a> <a href="#15">15</a> <a href="#16">16</a> <a href="#17">17</a> <a href="#18">18</a> <a href="#19">19</a> <a href="#20">20</a> <a href="#21">21</a></p>
							<p><strong><a name="1"></a>ГЛАВА 1.</strong></p>
							<audio controls><source src="/new/audio/b4/c1.mp3" type="audio/mpeg">Your browser does not support the audio element.</audio>
							<p>1. В начало беше Словото, и Словото беше у Бога, и Бог беше Словото.</p>
							<p>2. То беше в начало у Бога.</p>
							<p>3. Всичко чрез Него стана, и без Него не стана нито едно от онова, което е станало.</p>
							<p>4. В Него имаше живот, и животът беше светлината на човеците.</p>
							<p>5. И светлината в мрака свети, и мракът я не обзе.</p>
							<p>6. Имаше един човек, пратен от Бога, името му Йоан;</p>
							<p>7. той дойде за свидетелство, да свидетелствува за светлината, та всички да повярват чрез него.</p>
							<p>8. Той не беше светлината, а бе пратен да свидетелствува за светлината.</p>
							<p>9. Съществуваше истинската светлина, която просветява всеки човек, идващ на света.</p>
							<p>10. В света беше, и светът чрез Него стана, но светът Го не позна.</p>
							<p>11. Дойде у Своите Си, и Своите Го не приеха.</p>
							<p>12. А на всички ония, които Го приеха - на вярващите в Неговото име - даде възможност да станат чеда Божии;</p>
							<p>13. те не от кръв, ни от похот плътска, нито от похот мъжка, а от Бога се родиха.</p>
							<p>14. И Словото стана плът, и живя между нас, пълно с благодат и истина; и ние видяхме славата Му, слава като на Единороден от Отца.</p>
							<p>15. Йоан свидетелствуваше за Него и викаше, думайки: Тоя беше, за Когото казах: Идещият след мене ме изпревари, защото съществуваше по-напред от мене.</p>
							<p>16. И от Неговата пълнота всички ние приехме и благодат въз благодат;</p>
							<p>17. защото Законът бе даден чрез Моисея, а благодатта и истината произлезе чрез Иисуса Христа.</p>
							<p>18. Бога никой никога не е видял. Единородният Син, Който е в недрата на Отца, Той Го обясни.</p>
							<p>19. И това е свидетелството на Йоана, когато иудеите проводиха от Йерусалим свещеници и левити да го попитат: кой си ти?</p>
							<p>20. Той изповяда, и не се отрече; той изповяда: не съм аз Христос.</p>
							<p>21. И попитаха го: а що си? Илия ли си ти? Рече: не съм. Пророкът ли си ти? И отговори: не.</p>
							<p>22. Тогава му рекоха: кой си, за да дадем отговор на ония, които са ни пратили; какво казваш за себе си?</p>
							<p>23. Той рече: "аз съм глас на викащия в пустинята; оправете пътя Господен", както е казал пророк Исаия.</p>
							<p>24. А пратените бяха измежду фарисеите;</p>
							<p>25. те го попитаха и му рекоха: защо тогава кръщаваш, ако не си Христос, ни Илия, нито Пророкът?</p>
							<p>26. Йоан им отговори и рече: аз кръщавам с вода, но посред вас стои Един, Когото вие не познавате.</p>
							<p>27. Той е Идещият след мене, Който ме изпревари, и Комуто аз не съм достоен да развържа ремъка на обущата Му.</p>
							<p>28. Това стана във Витавара, отвъд Йордан, дето Йоан кръщаваше.</p>
							<p>29. На другия ден Йоан вижда Иисуса, че отива към него, и казва: ето Агнецът Божий, Който взима върху Си греха на света.</p>
							<p>30. Този е, за Когото аз казах: след мене иде Мъж, Който ме изпревари, защото съществуваше понапред от мене.</p>
							<p>31. Аз Го не познавах; но, за да стане Той явeн на Израиля, затова дойдох да кръщавам с вода.</p>
							<p>32. И свидетелствуваше Йоан, казвайки: видях Духа да слиза от небето като гълъб, и остана върху Него.</p>
							<p>33. Аз Го не познавах; но Оня, Който ме прати да кръщавам с вода, ми рече: над Когото видиш да слиза Духът и да остава върху Него, Този е. Който кръщава с Дух Светий.</p>
							<p>34. И аз видях и свидетелствувах, че Този е Син Божий.</p>
							<p>35. На другия ден пак стоеше Йоан, и двама от учениците му.</p>
							<p>36. И като се вгледа в Иисуса, Който вървеше, рече: ето Агнецът Божий.</p>
							<p>37. Като чуха от него тия думи, двамата ученици отидоха подир Иисуса.</p>
							<p>38. А Иисус, като се обърна и ги видя, че идат подире Му, казва им: какво търсите? Те Му отговориха: Рави! (което значи: учителю) де живееш?</p>
							<p>39. Казва им: дойдете и вижте. Те отидоха и видяха, де живее; и престояха оня ден при Него. Часът беше около десетия.</p>
							<p>40. Един от двамата, които бяха чули за Иисуса от Йоана и бяха тръгнали след Него, беше Андрей, брат на Симона Петра.</p>
							<p>41. Той пръв намира брата си Симона и му казва: намерихме Месия (което значи Христос);</p>
							<p>42. и заведе го при Иисуса. А Иисус, като се вгледа в него, рече: ти си Симон, син Ионин; ти ще се наречеш Кифа (което значи Петър - камък).</p>
							<p>43. На другия ден Иисус поиска да отиде в Галилея, и намира Филипа и му казва: върви след Мене.</p>
							<p>44. А Филип беше от Витсаида, от града Андреев и Петров.</p>
							<p>45. Филип намира Натанаила и му казва: намерихме Иисуса, сина Йосифов, от Назарет, за Когото писа Мойсей в Закона, и говориха пророците.</p>
							<p>46. А Натанаил му рече: от Назарет може ли да излезе нещо добро? Филип му казва: дойди и виж.</p>
							<p>47. Иисус видя Натанаила да отива към Него и казва: ето истински израилтянин, у когото няма лукавство.</p>
							<p>48. Натанаил Му казва: отде ме познаваш? Иисус отговори и му рече: преди Филип да те повика, когато ти беше под смоковницата, видях те.</p>
							<p>49. Натанаил Му отговори: Рави! Ти си Син Божий, Ти си Царят Израилев.</p>
							<p>50. Иисус му отговори и рече: ти вярваш, понеже ти казах: видях те под смоковницата; по-големи неща от това ще видиш.</p>
							<p>51. И казва му: истина, истина ви говоря: отсега ще виждате небето отворено, и Ангелите Божии да възлизат и слизат над Сина Човечески.</p>
							<p><strong><a name="2"></a>ГЛАВА 2.</strong></p>
							<audio controls><source src="/new/audio/b4/c2.mp3" type="audio/mpeg">Your browser does not support the audio element.</audio>

							<p>1. На третия ден имаше сватба в Кана Галилейска, и Иисусовата майка беше там.</p>
							<p>2. Поканен беше на сватбата също Иисус и учениците Му.</p>
							<p>3. И като се привърши виното, казва Иисусу майка Му: вино нямат.</p>
							<p>4. Иисус й казва: какво имаш ти с Мене, жено? Още не е дошъл часът Ми.</p>
							<p>5. Майка Му рече на служителите: каквото ви каже, сторете.</p>
							<p>6. Имаше там шест каменни делви, поставени за миене по иудейския обичай, побиращи по две или по три мери.</p>
							<p>7. Иисус им казва: напълнете делвите с вода. И напълниха ги догоре.</p>
							<p>8. Тогава им казва: налейте сега и занесете на стария сват. И занесоха.</p>
							<p>9. А когато старият сват кусна от водата, що се бе превърнала на вино (и той не знаеше, отде е това вино, а служителите, които бяха донесли водата, знаеха), той повика младоженеца</p>
							<p>10. и му каза: всеки човек слага първом доброто вино и, когато се понапият, тогава по-долното, а ти си запазил доброто вино досега.</p>
							<p>11. Така Иисус тури начало на чудесата Си в Кана Галилейска и яви славата Си; и учениците Му повярваха в Него.</p>
							<p>12. След това слезе в Капернаум Сам Той и майка Му, и братята Му, и учениците Му; и там престояха не много дни.</p>
							<p>13. Приближаваше Пасха иудейска, и Иисус възлезе в Йерусалим</p>
							<p>14. и намери в храма продавачи на волове, овци и гълъби, и менячи на пари седнали.</p>
							<p>15. И като направи бич от върви, изпъди из храма всички, също и овците и воловете; и парите на менячите разсипа, а масите им прекатури;</p>
							<p>16. и на гълъбопродавците рече: вземете това оттук и дома на Отца Ми не правете дом за търговия.</p>
							<p>17. Тогава учениците Му си спомниха, че е писано: "ревността за Твоя дом Ме изяде".</p>
							<p>18. А иудеите отговориха и Му рекоха: с каква личба ще ни докажеш, че имаш власт тъй да постъпваш?</p>
							<p>19. Иисус им отговори и рече: разрушете тоя храм, и в три дни ще го въздигна.</p>
							<p>20. А иудеите рекоха: тоя храм е граден четирийсет и шест години, та Ти ли в три дни ще го въздигнеш?</p>
							<p>21. Той обаче говореше за храма на тялото Си.</p>
							<p>22. А когато възкръсна от мъртвите, учениците Му си спомниха, че Той бе говорил това, и повярваха на Писанието и на думата, що бе казал Иисус.</p>
							<p>23. И когато беше в Йерусалим на празник Пасха, мнозина, като гледаха чудесата, които Той правеше, повярваха в Неговото име.</p>
							<p>24. Но Сам Иисус не им се доверяваше, защото познаваше всички,</p>
							<p>25. и нямаше нужда някой да засвидетелствува за човека, понеже Сам знаеше, що има в човека.</p>
							<p><strong><a name="3"></a>ГЛАВА 3.</strong></p>
							<audio controls><source src="/new/audio/b4/c3.mp3" type="audio/mpeg">Your browser does not support the audio element.</audio>

							<p>1. Измежду фарисеите имаше един човек, на име Никодим, началник иудейски.</p>
							<p>2. Той дойде при Иисуса нощем и Му рече: Рави, знаем, че си учител, дошъл от Бога, защото никой не може да прави тия чудеса, които Ти правиш, ако не бъде с него Бог.</p>
							<p>3. Иисус му отговори и рече: истина, истина ти казвам: ако някой се не роди свише, не може да види царството Божие.</p>
							<p>4. Никодим Му казва: как може човек, бидейки стар, да се роди? Нима може втори път да влезе в утробата на майка си и да се роди?</p>
							<p>5. Иисус отговори: истина, истина ти казвам: ако някой се не роди от вода и Дух, не може да влезе в царството Божие;</p>
							<p>6. роденото от плътта е плът, а роденото от Духа е дух.</p>
							<p>7. Недей се чуди, задето ти казах: вие трябва да се родите свише.</p>
							<p>8. Вятърът духа, дето иска, и гласа му чуваш, но не знаеш, отде иде и накъде отива; тъй бива с всекиго, роден от Духа.</p>
							<p>9. Никодим Му отговори и рече: как може да бъде това?</p>
							<p>10. Иисус му отговори и рече: ти си учител Израилев, та това ли не знаеш?</p>
							<p>11. Истина, истина ти казвам: ние говорим за това, що знаем, и свидетелствуваме за онова, що сме видели; а нашето свидетелство вие не приемате.</p>
							<p>12. Ако за земни работи ви говорих, и не вярвате - как ще повярвате, ако бих ви говорил за небесни?</p>
							<p>13. Никой не е възлязъл на небето, освен слезлия от небето Син Човеческий, Който пребъдва на небето.</p>
							<p>14. И както Мойсей издигна змията в пустинята, тъй трябва да се издигне Син Човеческий,</p>
							<p>15. та всякой, който вярва в Него, да не погине, но да има живот вечен.</p>
							<p>16. Защото Бог толкоз обикна света, че отдаде Своя Единороден Син, та всякой, който вярва в Него, да не погине, а да има живот вечен.</p>
							<p>17. Защото Бог не проводи Сина Си на света, за да съди света, а за да бъде светът спасен чрез Него.</p>
							<p>18. Който вярва в Него, не бива съден, а който не вярва, е вече осъден, задето не е повярвал в името на Единородния Син Божий.</p>
							<p>19. Осъждането пък е поради това, че светлината дойде на света, но човеците обикнаха повече мрака, нежели светлината, понеже делата им бяха лоши.</p>
							<p>20. Защото всякой, който прави зло, мрази светлината и не отива към светлина, за да не бъдат изобличени делата му, понеже са лоши.</p>
							<p>21. А тоя, който постъпва по истината, отива към светлината, за да станат делата му явни, понеже са по Бога извършени.</p>
							<p>22. След това дойде Иисус с учениците Си в земята Иудейска, и там живееше с тях и кръщаваше.</p>
							<p>23. А Йоан тъй също кръщаваше в Енон, близо до Салим, защото там имаше много води; и отиваха там и се кръщаваха;</p>
							<p>24. защото Йоан още не беше хвърлен в тъмница.</p>
							<p>25. Тогава между Йоановите ученици и някои иудеи възникна препирня за очищението.</p>
							<p>26. И дойдоха при Йоана и му рекоха: рави. Оня, Който беше с тебе отвъд Йордан и за Когото ти свидетелствува, ето. Той кръщава, и всички отиват при Него.</p>
							<p>27. Йоан отговори и рече: не може човек да приеме нищо, ако му не бъде дадено от небето.</p>
							<p>28. Вие сами сте ми свидетели, че рекох: не съм аз Христос, но съм пратен пред Него.</p>
							<p>29. Който има невеста, младоженец е; а приятелят на младоженеца, който стои и го слуша, радва се твърде много на гласа на младоженеца. Тая ми радост, прочее, се изпълни.</p>
							<p>30. Той трябва да расте, пък аз да се смалявам.</p>
							<p>31. Който иде отгоре, той е над всички; а който е от земята, земен е и като земен говори; Който иде от небето. Той е над всички.</p>
							<p>32. И каквото е Той видял и чул, за него и свидетелствува; и никой не приема свидетелството Му.</p>
							<p>33. Който е приел Неговото свидетелство, потвърдил е, че Бог е истинен.</p>
							<p>34. Защото Тоя, Когото Бог е пратил, говори Божии слова, понеже Бог не с мярка Му дава Духа.</p>
							<p>35. Отец люби Сина, и всичко е дал в ръката Му.</p>
							<p>36. Който вярва в Сина, има живот вечен; който пък не вярва в Сина, не ще види живот, и гневът Божий пребъдва върху него.</p>
							<p><strong><a name="4"></a>ГЛАВА 4.</strong></p>
							<audio controls><source src="/new/audio/b4/c4.mp3" type="audio/mpeg">Your browser does not support the audio element.</audio>

							<p>1. Когато, прочее, Иисус узна, че фарисеите чули, какво Той повече от Йоана придобива ученици и кръщава,</p>
							<p>2. - макар Сам Иисус да не кръщаваше, а учениците Му -</p>
							<p>3. остави Иудея и отиде пак в Галилея.</p>
							<p>4. А трябваше да мине Той през Самария.</p>
							<p>5. И тъй, дохожда в самарийския град, наричан Сихар, близо до землището, което Иаков бе дал на сина си Йосифа.</p>
							<p>6. Там беше Иакововият извор. Уморен прочее от път, Иисус седеше си тъй при извора. Часът беше около шестия.</p>
							<p>7. Дохожда една жена от Самария да си начерпи вода. Иисус и казва: дай Ми да пия.</p>
							<p>8. Защото учениците Му бяха отишли в града да купят храна.</p>
							<p>9. Жената самарянка Му казва: как Ти, бидейки иудеин, искаш да пиеш от мене, която съм жена самарянка? (Защото иудеите нямат сношение със самаряните.)</p>
							<p>10. Иисус й отговори и рече: да би знаяла дара Божий, и кой е Оня, Който ти казва: дай Ми да пия, ти сама би изпросила от Него, и Той би ти дал вода жива.</p>
							<p>11. Жената Му казва: господине, ни почерпало имаш, па и кладенецът е дълбок: отде тогава имаш живата вода?</p>
							<p>12. Нима Ти си по-голям от отца ни Иакова, който ни даде тоя кладенец, и сам той от него е пил, и синовете му, и добитъкът му?</p>
							<p>13. Иисус й отговори и рече: всякой, който пие от тая вода, пак ще ожаднее;</p>
							<p>14. а който пие от водата, която Аз ще му дам, той вовеки няма да ожаднее; но водата, която му дам, ще стане в него извор с вода, която тече в живот вечен.</p>
							<p>15. Казва Му жената: господине, дай ми тая вода, за да не ожаднявам и да не дохождам тук да вадя.</p>
							<p>16. Иисус й казва: иди повикай мъжа си и дойди тука.</p>
							<p>17. Отговори жената и рече: нямам мъж. Иисус й казва: добре каза, че мъж нямаш;</p>
							<p>18. защото петима мъжа си имала, и тоя, когото сега имаш, не ти е мъж; това право си каза.</p>
							<p>19. Казва Му жената: господине, виждам, че Ти си пророк.</p>
							<p>20. Нашите бащи се покланяха в тая планина, а вие казвате, че в Йерусалим е мястото, дето трябва да се покланяме.</p>
							<p>21. Иисус й казва: жено, повярвай Ми, че настъпва час, когато нито в тая планина, нито в Йерусалим ще се поклоните на Отца.</p>
							<p>22. Вие се кланяте на това, което не знаете, а ние се кланяме на това, което знаем, защото спасението е от иудеите.</p>
							<p>23. Но иде час, и дошъл е вече, когато истинските поклонници ще се поклонят на Отца с дух и с истина, защото Отец иска такива да бъдат, които Му се покланят.</p>
							<p>24. Бог е дух: и тия, които Му се покланят, трябва да се покланят с дух и с истина.</p>
							<p>25. Казва Му жената: зная, че ще дойде Месия, наричан Христос; когато Той дойде, всичко ще ни възвести.</p>
							<p>26. Иисус й казва: Аз съм. Който говоря с тебе.</p>
							<p>27. В това време дойдоха учениците Му и се почудиха, задето Той се разговаря с жена; ала ни един не рече: какво искаш, или какво приказваш с нея?</p>
							<p>28. Тогава жената остави стомната си и отиде в града и казва на човеците:</p>
							<p>29. дойдете и вижте един човек, който ми каза всичко, що съм направила: да не би Той да е Христос?</p>
							<p>30. Тогава те излязоха из града и идеха към Него.</p>
							<p>31. Между това учениците Го молеха, казвайки: Рави, яж!</p>
							<p>32. Но Той им рече: Аз имам храна да ям, която вие не знаете.</p>
							<p>33. Поради това учениците думаха помежду си: да не би някой да Му е донесъл да яде?</p>
							<p>34. Иисус им казва: Моята храна е да изпълнявам волята на Оногова, Който Ме е пратил, и да извърша Неговото дело.</p>
							<p>35. Не вие ли казвате, че още четири месеца, и жетва ще дойде? Аз пък ви казвам: подигнете си очите и погледнете нивите, че са побелели и узрели за жетва.</p>
							<p>36. Вече и жетварят получава награда и събира плод за вечен живот, за да се радват заедно и сеячът и жетварят.</p>
							<p>37. Защото в тоя случай права си е думата: един сее, а друг жъне.</p>
							<p>38. Аз ви проводих да жънете онова, за което вие не сте се трудили; други се трудиха, а вие влязохте в техния труд.</p>
							<p>39. И много самаряни от оня град повярваха в Него по думите на жената, която свидетелствуваше: каза ми всичко, що съм сторила.</p>
							<p>40. Затова, когато самаряните дойдоха при Него, молиха Го да постои при тях; и Той престоя там два дена.</p>
							<p>41. И още по-много народ повярва поради словото Му.</p>
							<p>42. А на жената думаха: ние вярваме не вече поради твоето казване; защото сами чухме и знаем, че Този наистина е Спасителят на света, Христос.</p>
							<p>43. А след двата дена Той излезе оттам и отиде в Галилея.</p>
							<p>44. Защото Сам Иисус бе засвидетелствувал, че пророк в отечеството си няма почет.</p>
							<p>45. Когато, прочее, дойде в Галилея, галилейци Го приеха, защото бяха видели всичко, що бе извършил в Йерусалим на празника - понеже и те бяха ходили на празника.</p>
							<p>46. И тъй, Иисус пак дойде в Кана Галилейска, дето бе превърнал водата на вино. Имаше един царедворец, чийто син беше болен в Капернаум.</p>
							<p>47. Като чу, че от Иудея Иисус стигнал в Галилея, той отиде при Него и Го молеше да слезе и изцери сина му, който беше на умиране.</p>
							<p>48. А Иисус му рече: ако не видите личби и чудеса, няма да повярвате.</p>
							<p>49. Царедворецът Му казва: Господи, дойди, докле не е умряло детето ми.</p>
							<p>50. Иисус му казва: иди си, син ти е жив. И човекът повярва думата, що му каза Иисус, и си тръгна.</p>
							<p>51. Когато той вече слизаше, срещнаха го слугите му и му обадиха: син ти е жив.</p>
							<p>52. А той ги попита за часа, в който му стана по-леко. Отговориха му: вчера в седмия час го остави огнищата.</p>
							<p>53. Тогава бащата разбра, че това е било в същия час, в който Иисус му рече: син ти е жив. И повярва той и целият му дом.</p>
							<p>54. Това пък второ чудо Иисус извърши, когато дойде от Иудея в Галилея.</p>
							<p><strong><a name="5"></a>ГЛАВА 5.</strong></p>
							<audio controls><source src="/new/audio/b4/c5.mp3" type="audio/mpeg">Your browser does not support the audio element.</audio>

							<p>1. Подир това имаше иудейски празник, и възлезе Иисус в Йерусалим.</p>
							<p>2. А в Йерусалим, при Овчи порти, се намира къпалня, по еврейски наричана Витезда, която има пет притвора;</p>
							<p>3. в тях лежеше голямо множество болни, слепи, хроми, изсъхнали, които очакваха да се раздвижи водата,</p>
							<p>4. защото Ангел Господен от време на време слизаше в къпалнята и раздвижваше водата, и който пръв влизаше след раздвижване на водата, оздравяваше, от каквато болест и да бе налегнат.</p>
							<p>5. Там имаше един човек, болен от трийсет и осем години.</p>
							<p>6. Иисус, като го видя да лежи и като узна, че боледува от дълго време, казва му: искаш ли да оздравееш?</p>
							<p>7. Болният му отговори: да, господине; но си нямам човек, който да ме спусне в къпалнята, кога се раздвижи водата; когато пък аз дойда, друг слиза преди мене.</p>
							<p>8. Иисус му казва: стани, вземи одъра си и ходи.</p>
							<p>9. И той веднага оздравя, взе си одъра и ходеше. А тоя ден беше събота.</p>
							<p>10. Поради това иудеите думаха на изцерения: събота е; не бива да си дигаш одъра.</p>
							<p>11. Той им отговори: Който ме изцери, Той ми рече: вземи одъра си и ходи.</p>
							<p>12. Попитаха го: кой е Човекът, Който ти рече: вземи одъра си и ходи?</p>
							<p>13. Но изцереният не знаеше, кой е, защото Иисус се бе отдръпнал поради тълпата, що беше на онова място.</p>
							<p>14. След това Иисус го срещна в храма и му рече: ето, ти оздравя; недей греши вече, за да те не сполети нещо по-лошо.</p>
							<p>15. Човекът отиде, та обади на иудеите, че Иисус е. Който го изцери.</p>
							<p>16. Затова иудеите гонеха Иисуса и търсеха случай да Го убият, задето вършеше това в събота.</p>
							<p>17. А Иисус им думаше: Моят Отец досега работи, и Аз работя.</p>
							<p>18. Но затова иудеите още повече искаха да Го убият, защото не само съботата нарушаваше, но и наричаше Бога Свой Отец, като правеше Себе Си равен Богу.</p>
							<p>19. На това Иисус им рече: истина, истина ви казвам: Синът нищо не може да твори Сам от Себе Си, ако не види Отца да твори; защото, което твори Той, това твори също и Синът.</p>
							<p>20. Защото Отец обича Сина и Му показва всичко, що Сам твори; и ще Му покаже дела по-големи от тия, за да се чудите вие.</p>
							<p>21. Защото, както Отец възкресява мъртви и оживотворява, тъй и Синът оживотворява, които иска.</p>
							<p>22. Защото Отец и не съди никого, но целия съд предаде на Сина,</p>
							<p>23. та всички да почитат Сина, както почитат Отца. Който не почита Сина, той не почита Отца, Който Го е пратил.</p>
							<p>24. Истина, истина ви казвам: който слуша словото Ми и вярва в Оногова, Който Ме е пратил, има живот вечен, и на съд не дохожда, а е минал от смърт към живот.</p>
							<p>25. Истина, истина ви казвам: иде час, и дошъл е вече, когато мъртвите ще чуят гласа на Сина Божий и, като чуят, ще оживеят.</p>
							<p>26. Защото, както Отец има живот в Себе Си, тъй даде и на Сина да има живот в Себе Си;</p>
							<p>27. и даде Му власт да извършва и съд, защото е Син Човечески.</p>
							<p>28. Недейте се чуди на това; защото иде час, когато всички, които са в гробовете, ще чуят гласа на Сина Божий</p>
							<p>29. и ще излязат: които са правили добро, ще възкръснат за живот, а които са вършили зло, ще възкръснат за осъждане.</p>
							<p>30. Аз не мога да правя нищо от Себе Си. Както слушам, тъй и съдя, и Моят съд е праведен, защото не търся Моята воля, а волята на Отца, Който Ме е пратил.</p>
							<p>31. Ако Аз свидетелствувам за Себе Си, свидетелството Ми не е истинско.</p>
							<p>32. Има Друг, Който свидетелствува за Мене; и зная, че е истинско свидетелството, с което Той свидетелствува за Мене.</p>
							<p>33. Вие бяхте пратени при Йоана, и той засвидетелствува за истината.</p>
							<p>34. Но Аз не от човек приемам свидетелство; ала казвам това, за да се спасите вие.</p>
							<p>35. Той беше светило, което гори и свети; а вие поискахте малко време да се радвате при светлината му.</p>
							<p>36. Аз обаче имам свидетелство по-голямо от Иоановото; защото делата, които Ми даде Отец да извърша, самите тия дела, що Аз върша, свидетелствуват за Мене, че Отец Ме е пратил.</p>
							<p>37. И пратилият Ме Отец Сам засвидетелствува за Мене. А вие ни гласа Му някога сте чули, ни вида Му сте видели;</p>
							<p>38. и словото Му не пребъдва у вас, понеже вие не вярвате Ономува, Когото е Той пратил.</p>
							<p>39. Изследвайте Писанията, защото вие мислите чрез тях да имате живот вечен: И те са, които свидетелствуват за Мене.</p>
							<p>40. Но не искате да дойдете при Мене, за да имате живот.</p>
							<p>41. От човеци слава не приемам,</p>
							<p>42. но разбрах ви, че нямате в себе си любов Божия.</p>
							<p>43. Аз дойдох в името на Моя Отец, и Ме не приемате; но, ако друг дойде в свое име, него ще приемете.</p>
							<p>44. Как можете вие да повярвате, когато един от другиго приемате слава, а славата, която е от Единаго Бога, не търсите?</p>
							<p>45. Не мислете, че Аз ще ви обвинявам пред Отца: има против вас обвинител - Мойсей, на когото се вие уповавате.</p>
							<p>46. Защото, ако да бяхте вярвали на Моисея, щяхте да повярвате и на Мене, понеже той за Мене писа.</p>
							<p>47. Ако пък на неговите писания не вярвате, как ще повярвате на Моите думи?</p>
							<p><strong><a name="6"></a>ГЛАВА 6.</strong></p>
							<audio controls><source src="/new/audio/b4/c6.mp3" type="audio/mpeg">Your browser does not support the audio element.</audio>

							<p>1. След това Иисус отиде отвъд морето Галилейско, сиреч, Тивериадско.</p>
							<p>2. Подире Му вървеше множество народ, защото виждаше Неговите чудеса, които правеше над болните.</p>
							<p>3. Иисус се възкачи на планината и там седеше с учениците Си.</p>
							<p>4. И приближаваше Пасха, празникът иудейски.</p>
							<p>5. А Иисус, като дигна очи и видя, че множество народ иде към Него, казва на Филипа: отде да купим хляб, за да ядат тия?</p>
							<p>6. А това казваше, за да го изпита; понеже Сам знаеше, какво щеше да направи.</p>
							<p>7. Филип Му отговори; тям не ще стигне хляб за двеста динария, за да вземе всеки от тях по малко.</p>
							<p>8. Един от учениците Му, Андрей, брат на Симона Петра, Му казва:</p>
							<p>9. тук, у едно момченце, има пет ечемични хляба и две риби; ала това що е за толкова души?</p>
							<p>10. Иисус рече: накарайте човеците да насядат. А на онова място имаше много трева. Тогава насядаха човеците на брой около пет хиляди.</p>
							<p>11. Иисус взе хлябовете и, като възблагодари, раздаде на учениците, а учениците - на насядалите; тъй и от рибите, кой колкото искаше.</p>
							<p>12. И след като се наситиха, рече на учениците Си: съберете останалите къшеи, за да се не изгуби нищо.</p>
							<p>13. И от петте ечемични хляба събраха и напълниха дванайсет коша къшеи, останали на тия, които ядоха.</p>
							<p>14. Тогава човеците, като видяха чудото, направено от Иисуса, рекоха: Този е наистина Пророкът, Който има да дойде на света.</p>
							<p>15. А Иисус, като разбра, че възнамеряват да дойдат да Го грабнат, за да Го направят цар, пак се отдалечи в планината самичък.</p>
							<p>16. Когато пък се свечери, учениците Му слязоха при морето</p>
							<p>17. и, като влязоха в кораба, потеглиха заотвъд морето в Капернаум. Беше се вече стъмнило, а Иисус не бе дошъл при тях.</p>
							<p>18. Морето се подигаше, защото силен вятър духаше.</p>
							<p>19. И когато бяха преплували до двайсет и пет или трийсет стадии, виждат Иисуса да ходи по морето и да се приближава към кораба, и се уплашиха.</p>
							<p>20. Но Той им рече; Аз съм; не бойте се!</p>
							<p>21. Тогава искаха да Го вземат в кораба; и веднага корабът пристигна на брега, към който плуваха.</p>
							<p>22. На другия ден народът, който стоеше отвъд морето, видя, че там, освен един кораб, в който бяха влезли учениците Му, друг нямаше, и че Иисус не бе влизал в кораба с учениците Си, а учениците Му сами бяха отплували.</p>
							<p>23. При това бяха дошли от Тивериада други кораби близо до онова място, дето бяха яли хляб, след Господното благословение.</p>
							<p>24. И тъй, когато народът видя, че там няма Иисуса, нито учениците Му, влезе в кораби и преплува в Капернаум, да дири Иисуса.</p>
							<p>25. И като Го намери отвъд морето, рече Му: Рави, кога дойде тук?</p>
							<p>26. Иисус им отговори и рече: истина, истина ви казвам: дирите Ме не за това, че видяхте чудеса, но за това, че ядохте от хлябовете и се наситихте.</p>
							<p>27. Трудете се не за храна тленна, а за храна, която пребъдва до живот вечен и която ще ви даде Син Човеческий; защото върху Него е положил Своя печат Отец Бог.</p>
							<p>28. Тогава Го попитаха: какво да правим, за да извършваме делата Божии?</p>
							<p>29. Иисус им отговори и рече: делото Божие е това - да повярвате в Оногова, Когото е Той пратил.</p>
							<p>30. А те Му рекоха: каква личба даваш, за да видим и Ти повярваме? Какво вършиш?</p>
							<p>31. Бащите ни ядоха мана в пустинята, както е писано: "хляб от небето им даде да ядат".</p>
							<p>32. А Иисус им рече: истина, истина ви казвам: не Мойсей ви даде хляба от небето, а Моят Отец ви дава истинския хляб от небето.</p>
							<p>33. Защото Божият хляб е Онзи, Който слиза от небето и дава живот на света.</p>
							<p>34. А те Му казаха: Господи, давай ни всякога тоя хляб.</p>
							<p>35. Иисус им рече: Аз съм хлябът на живота; който дохожда при Мене, няма да огладнее; и който вярва в Мене, няма да ожаднее никога.</p>
							<p>36. Но казах ви, че и Ме видяхте, и не вярвате.</p>
							<p>37. Всичко, що Ми дава Отец, ще дойде при Мене; и който дохожда при Мене, няма да го изпъдя вън;</p>
							<p>38. защото слязох от небето, не за да върша Моята воля, а волята на Отца, Който Ме е пратил.</p>
							<p>39. А волята на Отца, Който Ме е пратил, е тая: от всичко, що Ми е дал, да не погубя нищо, а да го възкреся в последния ден.</p>
							<p>40. Тази е волята на Оногова, Който Ме е пратил: всякой, който види Сина и вярва в Него, да има живот вечен; и Аз ще го възкреся в последния ден.</p>
							<p>41. Възроптаха против Него иудеите, задето рече: Аз съм хлябът, слязъл от небето.</p>
							<p>42. И казваха: не Тоя ли е Иисус, Иосифовият син, чийто баща и майка познаваме? Как тогава Той казва: слязох от небето?</p>
							<p>43. Иисус им отговори и рече: не роптайте помежду си.</p>
							<p>44. Никой не може да дойде при Мене, ако не го привлече Отец, Който Ме е пратил; и Аз ще го възкреся в последния ден.</p>
							<p>45. У пророците е писано: "и ще бъдат всички от Бога научени". Всякой, който е чул от Отца и се е научил, дохожда при Мене.</p>
							<p>46. Това не значи, че Отца е видял друг някой, освен Онзи, Който е от Бога; Тоя именно е видял Отца.</p>
							<p>47. Истина, истина ви казвам: който вярва в Мене, има живот вечен.</p>
							<p>48. Аз съм хлябът на живота.</p>
							<p>49. Бащите ви ядоха мана в пустинята, и умряха;</p>
							<p>50. а хлябът, който слиза от небето, е такъв, че който яде от него, не ще умре.</p>
							<p>51. Аз съм живият хляб, слязъл от небето; който яде от тоя хляб, ще живее вовеки; а хлябът, който Аз ще дам, е Моята плът, която ще отдам за живота на света.</p>
							<p>52. Тогава иудеите се запрепираха помежду си, думайки: как може Той да ни даде плътта Си да ядем?</p>
							<p>53. А Иисус им рече: истина, истина ви казвам: ако не ядете плътта на Сина Човечески и не пиете кръвта Му, не ще имате в себе си живот.</p>
							<p>54. Който яде Моята плът и пие Моята кръв, има живот вечен, и Аз ще го възкреся в последния ден.</p>
							<p>55. Защото плътта Ми е наистина храна, и кръвта Ми е наистина питие.</p>
							<p>56. Който яде Моята плът и пие Моята кръв, пребъдва в Мене, и Аз в него.</p>
							<p>57. Както Мене е пратил живият Отец, и Аз живея чрез Отца, тъй и който Мене яде, ще живее чрез Мене.</p>
							<p>58. Този е хлябът, слязъл от небето. Не както бащите ви ядоха маната и умряха: който яде тоя хляб, ще живее вовеки.</p>
							<p>59. Това говори Иисус в синагогата, когато поучаваше в Капернаум.</p>
							<p>60. Тогава мнозина от учениците Му, като чуха това, казаха: тежки са тия думи! кой може да ги слуша?</p>
							<p>61. Но Иисус, като знаеше в Себе Си, че учениците Му роптаят против това, рече им: това ли ви съблазнява?</p>
							<p>62. Ами ако видите Сина Човечески да възлиза там, дето е бил по-преди?</p>
							<p>63. Духът е, който животвори; плътта нищо не ползува. Думите, що ви говоря, са дух и живот.</p>
							<p>64. Но има от вас някои, които не вярват. Защото Иисус отначало знаеше, кои са невярващи, и кой ще Го предаде.</p>
							<p>65. И рече: затова ви и казах, че никой не може да дойде при Мене, ако му не бъде дадено от Моя Отец.</p>
							<p>66. От това време мнозина от учениците Му се върнаха назад и вече не ходеха с Него.</p>
							<p>67. Тогава Иисус рече на дванайсетте: да не искате и вие да си отидете?</p>
							<p>68. Симон Петър Му отговори: Господи, при кого да отидем? Ти имаш думи за вечен живот,</p>
							<p>69. и ние повярвахме и познахме, че Ти си Христос, Синът на Бога Живий.</p>
							<p>70. Иисус им отговори: не Аз ли избрах вас дванайсетте? Но един от вас е дявол.</p>
							<p>71. Говореше за Иуда Симонов Искариот, защото той, бидейки един от дванайсетте, щеше да Го предаде.</p>
							<p><strong><a name="7"></a>ГЛАВА 7.</strong></p>
							<audio controls><source src="/new/audio/b4/c7.mp3" type="audio/mpeg">Your browser does not support the audio element.</audio>

							<p>1. После това Иисус ходеше по Галилея, защото по Иудея не искаше да ходи, понеже иудеите търсеха да Го убият.</p>
							<p>2. Приближаваше иудейският празник Разпъване шатри.</p>
							<p>3. Тогава Му рекоха братята Му: замини оттук и иди в Иудея, за да видят и Твоите ученици делата, що вършиш.</p>
							<p>4. Защото никой не върши нещо скришом, когато сам иска да бъде известен. Ако вършиш тия дела, покажи Себе Си на света.</p>
							<p>5. Защото нито братята Му вярваха в Него.</p>
							<p>6. На това Иисус им рече: Моето време още не е дошло, а за вас времето винаги е сгодно.</p>
							<p>7. Светът вас не може да мрази, а Мене мрази, защото Аз свидетелствувам за него, че делата му са лоши.</p>
							<p>8. Вие идете на тоя празник: Аз още няма да ида на тоя празник, защото времето Ми още не се е изпълнило.</p>
							<p>9. Това като им каза, остана си в Галилея.</p>
							<p>10. Но, когато братята Му отидоха, отиде и Той на празника, не явно, а някак си скришом.</p>
							<p>11. А иудеите Го диреха на празника и казваха: де е Онзи?</p>
							<p>12. И имаше голям ропот у народа за Него: едни казваха, че Той е добър; други пък казваха: не, но заблуждава народа.</p>
							<p>13. Но никой не говореше за Него открито, поради страх от иудеите.</p>
							<p>14. Когато пък празникът се беше вече преполовил, възлезе Иисус в храма и поучаваше.</p>
							<p>15. И чудеха се иудеите, казвайки: как Тоя знае книга, когато не се е учил?</p>
							<p>16. Иисус им отговори и рече: учението Ми не е Мое, а на Оногова, Който Ме е пратил;</p>
							<p>17. който иска да върши волята Му, ще разбере, дали учението Ми е от Бога, или Аз от Себе Си говоря.</p>
							<p>18. Който говори от себе си, търси своята си слава; а който търси славата на Оногова, Който Го е пратил, Той е истинен, и в Него няма неправда.</p>
							<p>19. Не даде ли ви Мойсей Закона? Но никой от вас не изпълнява Закона. Защо искате да Ме убиете?</p>
							<p>20. Народът отговори и рече: бяс Те е хванал. Кой иска да Те убие?</p>
							<p>21. Отговори Иисус и им рече: едно дело извърших, и всички се чудите.</p>
							<p>22. Мойсей ви даде обрязанието (макар то да не е от Моисея, а от отците), и вие в съботен ден обрязвате човека.</p>
							<p>23. Ако в събота човек приема обрязание, за да не бъде нарушен Моисеевият закон, - на Мене ли се гневите, задето цял човек здрав направих в събота?</p>
							<p>24. Не съдете по външност, а съдете с праведен съд.</p>
							<p>25. Тогава някои иерусалимци думаха: не е ли Тоя, Когото търсят да убият?</p>
							<p>26. Ето, явно говори, и нищо Му не казват: да не са се уверили началниците, че Той е наистина Христос?</p>
							<p>27. Но Тогова знаем, откъде е; а Христос, кога дойде, никой няма да знае, откъде е.</p>
							<p>28. Тогава Иисус, като поучаваше в храма, издигна глас и рече: и Мене познавате, и откъде съм знаете; и не дойдох от Себе Си, но има един Истински, Който Ме е пратил, и Когото вие не познавате.</p>
							<p>29. Аз пък Го зная, защото съм от Него, и Той ме е пратил.</p>
							<p>30. Искаха, прочее, да Го хванат, ала никой не тури на Него ръка, защото часът Му още не бе дошъл.</p>
							<p>31. И мнозина от народа повярваха в Него и думаха: кога дойде Христос, нима ще направи по-много чудеса от тия, що Тоя направи?</p>
							<p>32. Чуха фарисеите, че народът мълви това за Него; и пратиха фарисеите и първосвещениците слуги да Го хванат.</p>
							<p>33. А Иисус им рече: още малко време съм с вас, и ще отида при Оногова, Който Ме е пратил;</p>
							<p>34. ще Ме търсите, и не ше Ме намерите; и дето съм Аз, вие не можете да дойдете.</p>
							<p>35. А иудеите думаха помежду си: къде иска Той да иде, та не ще Го намерим? Да не иска да иде при разпръснатите между елините и да поучава елините?</p>
							<p>36. Какво значат тия думи, които каза: ще Ме търсите, и не ще Ме намерите; и дето съм Аз, вие не можете да дойдете?</p>
							<p>37. А в последния велик ден на празника застана Иисус, издигна глас и рече: който е жаден, да дойде при Мене и да пие.</p>
							<p>38. Който вярва в Мене, из неговата утроба, както е речено в Писанието, ще потекат реки от жива вода.</p>
							<p>39. Това каза за Духа, Когото щяха да приемат вярващите в Него; защото Дух Светии още не бе даден, понеже Иисус още не бе прославен.</p>
							<p>40. Тогава мнозина от народа, като чуха тия думи, казваха: Този е наистина Пророкът.</p>
							<p>41. Други казваха: Този е Христос. А други казваха: нима от Галилея ще дойде Христос?</p>
							<p>42. Не е ли казано в Писанието, че Христос ще дойде от Давидовото семе и от градеца Витлеем, отдето беше Давид?</p>
							<p>43. И тъй, у народа произлезе разпра за Него.</p>
							<p>44. А някои от тях искаха да Го хванат, ала никой не тури върху Му ръка.</p>
							<p>45. Тогава слугите се върнаха при първосвещениците и фарисеите, а те им рекоха; защо Го не доведохте?</p>
							<p>46. Слугите отговориха: никога човек не е говорил тъй, както Тоя Човек.</p>
							<p>47. Фарисеите им отговориха: да не сте се и вие прелъстили?</p>
							<p>48. Повярвал ли е в Него някой от началниците или от фарисеите?</p>
							<p>49. Но тоя народ, който не знае Закона, е проклет.</p>
							<p>50. Никодим, който бе ходил нощя при Него и беше един от тях, казва им:</p>
							<p>51. осъжда ли нашият Закон човека, ако първом го не чуят и узнаят, какво върши?</p>
							<p>52. Те му отговориха и рекоха: да не си и ти от Галилея? Изпитай и виж, че от Галилея пророк не се е явил.</p>
							<p>53. И всеки си отиде у дома си.</p>
							<p><strong><a name="8"></a>ГЛАВА 8.</strong></p>
							<audio controls><source src="/new/audio/b4/c8.mp3" type="audio/mpeg">Your browser does not support the audio element.</audio>

							<p>1. А Иисус отиде на Елеонската планина.</p>
							<p>2. И на заранта пак дойде в храма, и всичкият народ дохождаше при Него. А Той седна и ги поучаваше.</p>
							<p>3. Тогава книжниците и фарисеите доведоха при Него една жена, уловена в прелюбодейство, и като я поставиха насред,</p>
							<p>4. рекоха Му; Учителю, тая жена биде хваната в самото прелюбодейство;</p>
							<p>5. а Мойсей ни е заповядал в Закона такива с камъни да убиваме; Ти, прочее, какво казваш?</p>
							<p>6. Казваха това, за да Го изкушават, та да имат с какво да Го обвиняват. А Иисус се наведе надолу и пишеше с пръст по земята, без да обръща на тях внимание.</p>
							<p>7. А като настояваха да Го запитват, Той се поизправи и им рече: който от вас е без грях, нека пръв хвърли камък върху нея.</p>
							<p>8. И пак се наведе надолу и пишеше по земята.</p>
							<p>9. А те, като чуха това, и понеже съвестта ги бореше, взеха да се разотиват един след друг, начевайки от по-старите, та до последните; и остана Иисус сам и жената, която стоеше насред.</p>
							<p>10. Като се поизправи и не видя никого, освен жената, Иисус й рече: жено, де са твоите обвинители? Никой ли те не осъди?</p>
							<p>11. Тя отговори: никой. Господи! Иисус й рече: и Аз те не осъждам. Иди си и недей вече греши.</p>
							<p>12. Пак им говори Иисус и рече: Аз съм светлината на света; който Ме последва, той не ще ходи в мрака, а ще има светлината на живота.</p>
							<p>13. Тогава фарисеите Му казаха: Ти Сам за Себе Си свидетелствуваш: Твоето свидетелство не е истинско.</p>
							<p>14. Иисус им отговори и рече: макар Аз Сам да свидетелствувам за Себе Си, свидетелството Ми е истинско, защото зная, откъде съм дошъл, и накъде отивам; а вие не знаете, откъде съм дошъл и накъде отивам.</p>
							<p>15. Вие съдите по плът; Аз не съдя никого.</p>
							<p>16. Но и ако съдя, съдът Ми е истински, защото Сам не съм, но Аз и Отец, Който Ме е пратил.</p>
							<p>17. А в Закона ви е писано, че свидетелството на двама човеци е истинско.</p>
							<p>18. Аз съм, Който свидетелствувам за Себе Си, и Отец, Който Ме е пратил, свидетелствува за Мене.</p>
							<p>19. Тогава Му рекоха: де е Твоят Отец? Иисус отговори: вие не знаете нито Мене, нито Отца Ми; ако знаехте Мене, щяхте да знаете и Отца Ми.</p>
							<p>20. Тия думи Иисус изказа при съкровищницата, когато поучаваше в храма; и никой Го не улови, защото часът Му още не бе дошъл.</p>
							<p>21. И пак им рече Иисус: Аз отивам, и ще Ме търсите, и в греха си ще умрете. Където Аз отивам, вие не можете да дойдете.</p>
							<p>22. Тогава иудеите казваха: да не би да се самоубие, та дума: където Аз отивам, вие не можете да дойдете?</p>
							<p>23. Той им рече: вие сте от долните. Аз съм от горните; вие сте от тоя свят. Аз не съм от тоя свят.</p>
							<p>24. Затова ви казах, че ще умрете в греховете си; наистина, ако не повярвате, че съм Аз, ще умрете в греховете си.</p>
							<p>25. Тогава Му рекоха: кой си Ти? Иисус им отговори: Аз съм това, което ви и говоря отначало.</p>
							<p>26. Много имам за вас да говоря и да съдя; но Тоя, Който Ме е пратил, е истински, и което Аз съм слушал от Него, това и казвам на света.</p>
							<p>27. Не разбраха, че им говореше за Отца.</p>
							<p>28. А Иисус им рече: кога издигнете Сина Човечески, тогава ще узнаете, че съм Аз; и нищо не върша от Себе Си, но, както Ме е научил Моят Отец, тъй говоря.</p>
							<p>29. Тоя, Който Ме е пратил, е с Мене; Отец не Ме е оставил самичък, защото Аз върша винаги онова, което е Нему угодно.</p>
							<p>30. Когато Той говореше това, мнозина повярваха в Него.</p>
							<p>31. Тогава Иисус казваше на повярвалите в Него иудеи: ако вие пребъдете в словото Ми, наистина сте Мои ученици,</p>
							<p>32. и ще познаете истината, и истината ще ви направи свободни.</p>
							<p>33. Отговориха Му: ние сме семе Авраамово, и никога никому не сме били роби; как Ти казваш: свободни ще станете?</p>
							<p>34. Иисус им отговори: истина, истина ви казвам: всякой, който прави грях, роб е на греха.</p>
							<p>35. А робът не пребъдва вечно вкъщи; синът пребъдва вечно.</p>
							<p>36. И тъй, ако Синът ви освободи, ще бъдете наистина свободни.</p>
							<p>37. Зная, че сте семе Авраамово; но търсите да Ме убиете, защото словото Ми се не побира във вас.</p>
							<p>38. Аз говоря това, що съм видял у Моя Отец; а вие вършите онова, що сте видели у вашия отец.</p>
							<p>39. Отговориха Му и рекоха: наш отец е Авраам. Иисус им рече: да бяхте чеда на Авраама, щяхте да вършите делата Авраамови.</p>
							<p>40. А сега искате да убиете Мене, Човека, Който ви каза истината, що чух от Бога. Авраам това не е правил.</p>
							<p>41. Вие вършите делата на баща си. На това Му рекоха: ние от блудство не сме родени; едного Отца имаме. Бога.</p>
							<p>42. Иисус им рече: да беше Бог ваш Отец, щяхте да Ме обичате, понеже Аз съм излязъл и дохождам от Бога; защото Аз не съм дошъл от Себе Си, а Той Ме прати.</p>
							<p>43. Защо не разбирате речта Ми? Защото не можете да слушате словото Ми.</p>
							<p>44. Ваш баща е дяволът; и вие искате да изпълнявате похотите на баща си. Той си беше открай човекоубиец и не устоя в истината, понеже в него няма истина. Кога говори лъжа, своето говори, защото е лъжец и баща на лъжата.</p>
							<p>45. А понеже Аз говоря истината, не Ми вярвате.</p>
							<p>46. Кой от вас ще Ме укори за грях? Ако пък говоря истина, защо Ми не вярвате?</p>
							<p>47. Който е от Бога, той слуша Божиите думи. Вие затова не слушате, защото не сте от Бога.</p>
							<p>48. На това иудеите Му отговориха и рекоха: не казваме ли ние право, че Ти си самарянин, и в Тебе има бяс?</p>
							<p>49. Иисус отговори; в Мене бяс няма; но почитам Отца Си, а вие Ме безчестите.</p>
							<p>50. Ала Аз не търся Моята слава: има Друг, Който я търси и съди.</p>
							<p>51. Истина, истина ви казвам: който спази словото Ми, няма да види смърт вовеки.</p>
							<p>52. Тогава иудеите Му рекоха: сега разбрахме, че в Тебе има бяс: Авраам умря, пророците също, а Ти казваш: който спази словото Ми, няма да вкуси смърт вовеки.</p>
							<p>53. Нима Ти си по-голям от отца ни Авраама, който умря? И пророците умряха; на какъв се правиш Ти?</p>
							<p>54. Иисус отговори: ако Аз се славя Сам, славата Ми е нищо. Моят Отец е, Който Ме прославя и за Когото вие казвате, че е ваш Бог,</p>
							<p>55. но Го не познахте, пък Аз Го зная. И ако кажа, че Го не познавам, ще бъда като вас лъжец. Но Аз Го зная и пазя словото Му.</p>
							<p>56. Авраам, вашият баща, би се зарадвал да види Моя ден, и видя, и се възрадва.</p>
							<p>57. На това иудеите Му рекоха: нямаш още петдесет години - и си видял Авраама?</p>
							<p>58. Иисус им рече: истина, истина ви казвам: преди Авраам да е бил, Аз съм.</p>
							<p>59. Тогава взеха камъни, за да хвърлят върху Му; но Иисус се скри и излезе от храма, като мина презсред тях, и така си отиде.</p>
							<p><strong><a name="9"></a>ГЛАВА 9.</strong></p>
							<audio controls><source src="/new/audio/b4/c9.mp3" type="audio/mpeg">Your browser does not support the audio element.</audio>

							<p>1. И като минаваше, видя един човек, сляп от рождение.</p>
							<p>2. Учениците Му Го попитаха и казваха: Рави, кой е съгрешил, тоя или родителите му, за да се роди сляп?</p>
							<p>3. Иисус отговори: нито тоя е съгрешил, нито родителите му, но това биде, за да се явят делата Божии върху му.</p>
							<p>4. Аз трябва да върша делата на Тогова. Който Ме е пратил, докле е ден; настъпва нощ, когато никой не може да работи,</p>
							<p>5. Докле съм в света, светлина съм на света.</p>
							<p>6. Това като каза, плюна на земята, направи калчица от плюнката и намаза с нея очите на слепия,</p>
							<p>7. и му рече: иди се умий в къпалнята Силоам (което значи: пратен). Той отиде, уми се и се върна прогледал.</p>
							<p>8. А съседите и ония, които го бяха виждали по-преди, че беше сляп, думаха: не е ли този, който седеше и просеше?</p>
							<p>9. Едни думаха: този е, а други: прилича на него; той пък казваше: аз съм.</p>
							<p>10. Тогава го питаха: как ти се отвориха очите?</p>
							<p>11. Той отговори и рече: един Човек, Който се нарича Иисус, направи калчица, намаза очите ми и ми рече: иди в къпалнята Силоам и се умий. Отидох, умих се, и прогледах.</p>
							<p>12. Те пък му рекоха: де е Той? Отговори: не зная.</p>
							<p>13. Тогава заведоха при фарисеите човека, който беше по-преди сляп.</p>
							<p>14. А беше събота, когато Иисус направи калчицата и му отвори очите.</p>
							<p>15. Питаха го също и фарисеите, как е прогледал. Той им рече: тури ми калчица на очите, и се умих, и гледам.</p>
							<p>16. Тогава някои от фарисеите думаха: Тоя Човек не е от Бога, защото не пази събота. Други думаха: как може грешен човек да върши такива чудеса? И произлезе помежду им разпра.</p>
							<p>17. Казват пак на прогледалия слепец: ти какво казваш за Него, задето ти отвори очите? А той рече: пророк е.</p>
							<p>18. Но иудеите не повярваха за него, че е бил сляп и прогледал, докато не повикаха родителите на самия прогледал</p>
							<p>19. и ги попитаха, думайки: този ли е вашият син, за когото вие казвате, че се родил сляп? А как сега вижда?</p>
							<p>20. Родителите му отговориха и им рекоха: знаем, че този е нашият син и че се роди сляп;</p>
							<p>21. а как сега вижда, не знаем, или кой му е отворил очите, ние не знаем. Той сам е пълнолетен; него попитайте; нека сам говори за себе си.</p>
							<p>22. Това казаха родителите му, понеже се бояха от иудеите; защото иудеите се бяха вече сдумали да отлъчат от синагогата оногова, който Го признае за Христа.</p>
							<p>23. Затова и родителите му казаха: той е пълнолетен; него попитайте.</p>
							<p>24. Тогава повикаха повторно човека, който преди беше сляп, и му казаха: въздай Богу слава; ние знаем, че Тоя Човек е грешник.</p>
							<p>25. Той отговори и рече: дали е грешник, не зная; едно зная, че бях сляп, а сега виждам.</p>
							<p>26. Пак го попитаха: какво ти направи? Как ти отвори очите?</p>
							<p>27. Отговори им: казах ви вече, и не чухте; какво пак искате да чуете? да не би и вие да искате да Му станете ученици?</p>
							<p>28. А те го изхокаха и рекоха: ти си Негов ученик; а ние сме Моисееви ученици.</p>
							<p>29. Ние знаем, че на Моисея е говорил Бог; а Тогова не знаем откъде е.</p>
							<p>30. Отговори човекът и им рече: това е и чудното, че вие не знаете, откъде е, а ми отвори очите.</p>
							<p>31. Ние пък знаем, че Бог не слуша грешници; но, който почита Бога и върши волята Му, тогова слуша.</p>
							<p>32. Открай век не се е чуло, някой да е отворил очи на слепороден.</p>
							<p>33. Ако Той не беше от Бога, не можеше да направи нищо.</p>
							<p>34. Отговориха му и рекоха: ти цял в грехове си роден, и ти ли нас учиш? И го изпъдиха вън.</p>
							<p>35. Иисус чу, че го изпъдили вън и, като го намери, рече му: ти вярваш ли в Сина Божий?</p>
							<p>36. Той отговори и рече: кой е, господине, та да повярвам в Него?</p>
							<p>37. Иисус му рече: и видял си Го, и, Който говори с тебе. Той е.</p>
							<p>38. А той рече: вярвам. Господи! И Му се поклони.</p>
							<p>39. А Иисус рече: за съд дойдох Аз на тоя свят, за да виждат невиждащите, а виждащите да станат слепи.</p>
							<p>40. Чуха това някои от фарисеите, които бяха с Него, и Му рекоха: нима и ние сме слепи?</p>
							<p>41. Иисус им рече: да бяхте били слепи, не щяхте да имате грях; но сега казвате, че виждате, затова грехът ви остава.</p>
							<p><strong><a name="10"></a>ГЛАВА 10.</strong></p>
							<audio controls><source src="/new/audio/b4/c10.mp3" type="audio/mpeg">Your browser does not support the audio element.</audio>

							<p>1. Истина, истина ви казвам: който не влиза през вратата в овчата кошара, а прескача отдругаде, той е крадец и разбойник;</p>
							<p>2. а който влиза през вратата, пастир е на овците:</p>
							<p>3. нему вратарят отваря, и овците слушат гласа му, и той зове овците си по име и ги извежда;</p>
							<p>4. и кога изведе овците си, върви пред тях; а овците вървят подире му, понеже познават гласа му;</p>
							<p>5. подир чужди човек не вървят, а бягат от него, понеже гласа на чуждите не познават.</p>
							<p>6. Тая притча им каза Иисус. Но те не разбраха, за какво им говореше.</p>
							<p>7. Тогава Иисус пак им рече: истина, истина ви казвам: Аз съм вратата на овците.</p>
							<p>8. Всички, колкото са идвали преди Мене, са крадци и разбойници; но овците не ги послушаха.</p>
							<p>9. Аз съм вратата: който влезе през Мене, ще се спаси, и ще влезе, и ще излезе, и паша ще намери.</p>
							<p>10. Крадецът дохожда, само за да открадне, убие и погуби. Аз дойдох, за да имат живот, и да имат в изобилие.</p>
							<p>11. Аз съм добрият пастир: добрият пастир полага душата си за овците;</p>
							<p>12. а наемникът, който не е пастир, комуто овците не са негови, вижда вълка, че иде, оставя овците и бяга; а вълкът разграбя и разпръсва овците.</p>
							<p>13. Наемникът пък бяга, защото е наемник, и не го е грижа за овците.</p>
							<p>14. Аз съм добрият пастир; и познавам Моите Си, и Моите Ме познават.</p>
							<p>15. Както Ме познава Отец, тъй и Аз познавам Отца; и душата Си полагам за овците.</p>
							<p>16. Имам и други овци, които не са от тая кошара, и тях трябва да приведа; и ще чуят гласа Ми, и ще бъде едно стадо и един Пастир.</p>
							<p>17. Затова Ме люби Отец, защото Аз Си давам душата, за да я приема пак.</p>
							<p>18. Никой не Ми я отнима, но Аз Сам от Себе Си я давам. Имам власт, да я дам, и власт имам пак да я приема. Тая заповед получих от Отца Си.</p>
							<p>19. Поради тия думи пак произлезе разпра между иудеите.</p>
							<p>20. И мнозина от тях казваха: бяс има и не е в Себе Си; защо Го слушате?</p>
							<p>21. Други казваха: това не са думи на бесен: може ли бяс да отваря очи на слепи?</p>
							<p>22. И настана тогава в Йерусалим празник Обновение, и зима беше.</p>
							<p>23. И ходеше Иисус в храма, в притвора Соломонов.</p>
							<p>24. Тогава иудеите Го заобиколиха и Му казваха: докога ще измъчваш душите ни? Ако си Ти Христос, кажи ни открито.</p>
							<p>25. Иисус им отговори: казах ви, ала не вярвате; делата, които Аз върша в името на Моя Отец, те свидетелствуват за Мене.</p>
							<p>26. Но вие не вярвате, понеже не сте от Моите овци, както ви рекох.</p>
							<p>27. Моите овци слушат гласа Ми, и Аз ги познавам, и те вървят подире Ми,</p>
							<p>28. и Аз им давам живот вечен; и те няма да погинат вовеки; и никой не ще ги грабне от ръката Ми.</p>
							<p>29. Моят Отец, Който Ми ги даде, е по-голям от всички; и никой не може ги грабна от ръката на Отца Ми.</p>
							<p>30. Аз и Отец едно сме.</p>
							<p>31. Тогава иудеите пак грабнаха камъни, за да Го убият.</p>
							<p>32. Иисус им отговори: много добри дела ви показах от Моя Отец; за кое от тия дела с камъни Ме замеряте?</p>
							<p>33. Иудеите Му отговориха и рекоха: не за добро дело с камъни Те замеряме, а за богохулство и за това, дето Ти, бидейки човек, правиш се Бог.</p>
							<p>34. Иисус им отговори: не е ли писано в Закона ви: "Аз рекох: богове сте"?</p>
							<p>35. Ако Той нарече богове ония, към които бе отправено словото Божие (и не може да се наруши Писанието),</p>
							<p>36. на Тогова ли, Когото Отец освети и прати в света, вие казвате: богохулствуваш, защото рекох: Аз съм Син Божий?</p>
							<p>37. Ако не върша делата на Моя Отец, не Ми вярвайте;</p>
							<p>38. ако пък върша, макар на Мене и да не вярвате, на делата повярвайте, за да разберете и повярвате, че Отец е в Мене, и Аз съм в Него.</p>
							<p>39. Тогава пак искаха да Го хванат; но Той се измъкна из ръцете им</p>
							<p>40. и отиде пак отвъд Йордан, на мястото, дето по-преди Йоан кръщаваше, и остана там.</p>
							<p>41. Мнозина дойдоха при Него и казваха, че Йоан не бил сторил никакво чудо; но всичко, що Йоан бил казал за Него, било истинско.</p>
							<p>42. И мнозина там повярваха в Него.</p>
							<p><strong><a name="11"></a>ГЛАВА 11.</strong></p>
							<audio controls><source src="/new/audio/b4/c11.mp3" type="audio/mpeg">Your browser does not support the audio element.</audio>

							<p>1. Беше болен някой си Лазар, от Витания, от градеца на Мария и сестра и Марта.</p>
							<p>2. (А Мария, чийто брат Лазар бе болен, беше оная, която помаза Господа с миро и отри нозете Му с косата си.)</p>
							<p>3. Сестрите проводиха да Му кажат: Господи, ето оня, когото обичаш, е болен!</p>
							<p>4. Като чу това, Иисус рече: тая болест не е за умиране, а за слава Божия, за да се прослави чрез нея Син Божий.</p>
							<p>5. А Иисус обичаше Марта, и сестра й, и Лазаря.</p>
							<p>6. А когато чу, че е болен, престоя два дни в мястото, дето се намираше.</p>
							<p>7. След това рече на учениците: да идем пак в Иудея.</p>
							<p>8. Учениците Му рекоха: Рави, сега иудеите искаха с камъни да Те убият, и пак ли там отиваш?</p>
							<p>9. Иисус отговори: нали дванайсет часа има в деня? Който ходи дене, не се препъва, защото вижда светлината на тоя свят;</p>
							<p>10. а който ходи нощя, препъва се, защото светлината не е в него.</p>
							<p>11. Той рече това и после им казва: Лазар, нашият приятел, е заспал; но отивам да го събудя.</p>
							<p>12. Учениците Му рекоха: Господи, ако е заспал, ще оздравее.</p>
							<p>13. Иисус бе казал за смъртта му, а те помислиха, че говори за сънно заспиване.</p>
							<p>14. Тогава Иисус им рече открито: Лазар умря;</p>
							<p>15. ала се радвам за вас, че Ме нямаше там, та да повярвате; но да идем при него.</p>
							<p>16. Тогава Тома, наричан Близнак, каза на съучениците: да идем и ние да умрем с Него.</p>
							<p>17. Като дойде Иисус, намери, че той е вече от четири дена в гроба.</p>
							<p>18. А Витания беше близо до Йерусалим, около петнайсет стадии;</p>
							<p>19. и мнозина иудеи бяха дошли при Марта и Мария да ги утешат за брата им.</p>
							<p>20. Марта, като чу, че иде Иисус, посрещна Го; а Мария седеше вкъщи.</p>
							<p>21. Тогава Марта рече на Иисуса: Господи, да беше тук, нямаше да умре брат ми.</p>
							<p>22. Но и сега зная, че, каквото и да поискаш от Бога, ще Ти даде Бог.</p>
							<p>23. Иисус й рече: брат ти ще възкръсне.</p>
							<p>24. Марта Му каза: зная, че ще възкръсне при възкресението, в последния ден.</p>
							<p>25. Иисус й рече: Аз съм възкресението и животът; който вярва в Мене, и да умре, ще оживее.</p>
							<p>26. И всеки, който живее и вярва в Мене, няма да умре вовеки. Вярваш ли това?</p>
							<p>27. Тя Му дума: да. Господи, аз вярвам, че Ти си Христос, Син Божий, Който иде на света.</p>
							<p>28. Като каза това, отиде та повика скришом сестра си Мария и рече: Учителят е тук и те вика.</p>
							<p>29. Тая, щом чу, става бързо и дохожда при Него.</p>
							<p>30. (Иисус още не бе дошъл в градеца, а стоеше на мястото, дето Го бе посрещнала Марта.)</p>
							<p>31. Иудеите, които бяха с нея вкъщи и я утешаваха, като видяха, че Мария стана бързо и излезе, отидоха подире й, мислейки, че отива на гроба - да плаче там.</p>
							<p>32. А Мария, като стигна там, дето беше Иисус, и Го видя, падна при нозете Му и рече: Господи, да беше тук, нямаше да умре брат ми.</p>
							<p>33. Иисус, като я видя да плаче, и дошлите с нея иудеи да плачат, разтъжи се духом, смути се</p>
							<p>34. и рече: де сте го положили? Казват Му: Господи, дойди и виж.</p>
							<p>35. Иисус се просълзи.</p>
							<p>36. Тогава иудеите казваха: гледай, колко го е обичал.</p>
							<p>37. Някои пък от тях казаха: не можеше ли Тоя, Който отвори очите на слепия, да направи, щото и тоя да не умре?</p>
							<p>38. А Иисус, пак тъгувайки в Себе Си, дохожда при гроба; това беше пещера, и камък стоеше отгоре й.</p>
							<p>39. Иисус казва: дигнете камъка. Сестрата на умрелия, Марта, Му казва: Господи, мирише вече; защото е от четири дена.</p>
							<p>40. Иисус й дума: не казах ли ти, че, ако повярваш, ще видиш славата Божия?</p>
							<p>41. Тогава дигнаха камъка от пещерата, дето лежеше умрелият. А Иисус дигна очи нагоре и рече: Отче, благодаря Ти, че Ме послуша.</p>
							<p>42. Аз и знаех, че Ти винаги Ме слушаш; но това казах за народа, който стои наоколо, за да повярват, че Ти си Ме пратил.</p>
							<p>43. Като каза това, извика с висок глас: Лазаре, излез вън!</p>
							<p>44. И излезе умрелият с повити ръце и нозе в погребални повивки, а лицето му забрадено с кърпа. Иисус им казва: разповийте го и оставете го да ходи.</p>
							<p>45. Тогава мнозина от иудеите, които бяха дошли при Мария и видяха, що стори Иисус, повярваха в Него.</p>
							<p>46. А някои от тях отидоха при фарисеите и им разправиха, що стори Иисус.</p>
							<p>47. Тогава първосвещениците и фарисеите се събраха на съвет и казваха: какво да правим? Тоя Човек върши много чудеса.</p>
							<p>48. Ако Го оставим тъй, всички ще повярват в Него, - и ще дойдат римляни, та ще ни разорят и страната и народа.</p>
							<p>49. Един пък от тях, на име Каиафа, който нея година беше първосвещеник, им рече: вие нищо не знаете,</p>
							<p>50. нито помисляте, че за нас е по-добре един човек да умре за народа, отколкото цял народ да погине.</p>
							<p>51. И това не от себе си каза, но като беше нея година първосвещеник, предсказа, че Иисус ще умре за народа,</p>
							<p>52. и не само за народа, но за да събере наедно и разпилените чеда Божии.</p>
							<p>53. От тоя ден, прочее, се сговориха да Го убият.</p>
							<p>54. Поради това Иисус вече не ходеше явно между иудеите, а оттам отиде в една местност, близо до пустинята, в града, наричан Ефраим, и там стоеше с учениците Си.</p>
							<p>55. Наближаваше Пасха иудейска, и мнозина от цялата страна отидоха в Йерусалим пред Пасха, за да се очистят.</p>
							<p>56. Тогава диреха Иисуса и, стоейки в храма, думаха си един другиму: как ви се струва? Дали не ще дойде на празника?</p>
							<p>57. А първосвещениците и фарисеите бяха дали заповед, ако някой узнае де е, да обади, за да Го уловят.</p>
							<p><strong><a name="12"></a>ГЛАВА 12.</strong></p>
							<audio controls><source src="/new/audio/b4/c12.mp3" type="audio/mpeg">Your browser does not support the audio element.</audio>

							<p>1. Шест дни преди Пасха Иисус дойде във Витания, дето беше умрелият Лазар, когото възкреси от мъртвите.</p>
							<p>2. Там Му приготвиха вечеря, и Марта прислужваше, а Лазар беше един от седналите с Него на трапезата.</p>
							<p>3. Мария пък, като взе литра нардово чисто, драгоценно миро, помаза нозете Иисусови, и с косата си отри нозете Му; и къщата се напълни с благоухание от мирото.</p>
							<p>4. Тогава един от учениците Му, Иуда Симонов Искариот, който щеше да Го предаде, рече:</p>
							<p>5. защо да се не продаде това миро за триста динария, и парите да се раздадат на сиромаси?</p>
							<p>6. Това каза той, не че се грижеше за сиромасите, а защото беше крадец. (Той държеше ковчежето, и крадеше от онова, каквото там пускаха.)</p>
							<p>7. А Иисус рече: остави я; тя е запазила това за деня на погребението Ми.</p>
							<p>8. Защото сиромасите всякога имате при себе си, а Мене не всякога.</p>
							<p>9. Голямо множество иудеи узнаха, че е там, и дойдоха не само заради Иисуса, но за да видят и Лазаря, когото Той възкреси от мъртвите.</p>
							<p>10. А първосвещениците се сговориха да убият и Лазаря,</p>
							<p>11. защото поради него мнозина иудеи ги напускаха и вярваха в Иисуса.</p>
							<p>12. На другия ден тълпи народ, дошли на празника, като чуха, че Иисус иде в Йерусалим,</p>
							<p>13. взеха палмови клончета и излязоха да Го посрещнат, като викаха: осана! Благословен Идещият в име Господне, Царят Израилев.</p>
							<p>14. А Иисус, като намери едно осле, възседна го, както е писано:</p>
							<p>15. "не бой се, дъще Сионова! Ето, твоят Цар иде, възседнал осле".</p>
							<p>16. Учениците Му изпървом не разбраха това; но, когато се прослави Иисус, тогава си спомниха, че това беше писано за Него, и това Му бяха направили.</p>
							<p>17. Множеството, което беше с Него, когато Той извика Лазаря из гроба и го възкреси от мъртвите, свидетелствуваше.</p>
							<p>18. Затова Го и посрещна народът, защото бе чул, че Той стори това чудо.</p>
							<p>19. А фарисеите казаха помежду си: видите ли, че нищо не помага? Ето, цял свят тръгна подире Му.</p>
							<p>20. Между дошлите на поклонение по празника имаше някои елини;</p>
							<p>21. те се приближиха до Филипа, който беше от Витсаида Галилейска, и го молеха, думайки: господине, искаме да видим Иисуса.</p>
							<p>22. Дохожда Филип и обажда на Андрея; Андрей пък и Филип обаждат на Иисуса.</p>
							<p>23. Иисус им отговори и рече: дошъл е часът да се прослави Син Човеческий.</p>
							<p>24. Истина, истина ви казвам: ако житното зърно, паднало в земята, не умре, остава си само; ако ли умре, принася много плод.</p>
							<p>25. Който обича душата си, ще я изгуби; а който мрази душата си на тоя свят, ще я запази за вечен живот.</p>
							<p>26. Който Ми служи, нека Ме последва; и дето съм Аз, там ще бъде и Моят служител. И който служи на Мене, него ще почете Моят Отец.</p>
							<p>27. Душата Ми сега се смути, и що да кажа? Отче, избави Ме от тоя час? Но затова и дойдох на тоя час.</p>
							<p>28. Отче, прослави името Си! Тогава дойде глас от небето: и прославих, и пак ще прославя.</p>
							<p>29. А народът, който стоеше и чу това, казваше: гръмна се; други пък казваха: Ангел Му говори.</p>
							<p>30. Иисус отговори и рече: не за Мене беше тоя глас, а за вас.</p>
							<p>31. Сега е съд над тоя свят; сега князът на тоя свят ще бъде изпъден вън.</p>
							<p>32. И кога Аз бъда издигнат от земята, всички ще привлека към Себе Си.</p>
							<p>33. А това говореше, като даваше да се разбере, от каква смърт щеше да умре.</p>
							<p>34. Народът Му отговори: ние сме слушали от Закона, че Христос пребъдва вовеки; а как Ти казваш, че трябвало Син Човеческий да бъде издигнат? Кой е Този Син Човеческий?</p>
							<p>35. Тогава Иисус им рече: още малко време светлината е с вас; ходете, докле имате светлината, за да ви не обгърне мрак; а който ходи в мрака, не знае къде отива.</p>
							<p>36. Докле имате светлината, вярвайте в светлината, за да бъдете синове на светлина. Като каза това, Иисус се оттегли и скри от тях.</p>
							<p>37. Ако и да бе направил Той толкова чудеса пред тях, те пак не вярваха в Него,</p>
							<p>38. за да се сбъдне казаното от пророк Исаия слово: "Господи, кой повярва на това, що е чул от нас? И кому се откри мишцата Господня?"</p>
							<p>39. Те затова не можаха да вярват, защото Исаия още е рекъл:</p>
							<p>40. "Тези люде ослепиха очите си и вкамениха сърцата си, та с очи да не видят и със сърце да не разумеят и да се не обърнат, за да ги изцеря".</p>
							<p>41. Това каза Исаия, когато бе видял славата Му и бе говорил за Него.</p>
							<p>42. Обаче и мнозина началници повярваха в Него; но поради фарисеите не изповядваха, за да не бъдат отлъчени от синагогата;</p>
							<p>43. защото бяха обикнали повече човешката слава, отколкото Божията слава.</p>
							<p>44. А Иисус издигна глас и рече: който вярва в Мене, не в Мене вярва, а в Оногова, Който Ме е пратил;</p>
							<p>45. и който вижда Мене, вижда Оногова, Който Ме е пратил.</p>
							<p>46. Аз светлина дойдох в света, щото всякой вярващ в Мене да не остане в тъмнината.</p>
							<p>47. И ако някой чуе думите Ми, и не повярва, Аз няма да го съдя,защото не дойдох да съдя света, а да спася света.</p>
							<p>48. Който отхвърля Мене и не приема думите Ми, има кой да го съди: словото, що казах, то ще го съди в последния ден.</p>
							<p>49. Защото Аз от Себе Си не говорих; но Отец, Който Ме прати. Той Ми даде заповед, що да кажа и що да говоря.</p>
							<p>50. И зная, че Неговата заповед е живот вечен. И тъй, което Аз говоря, говоря го тъй, както Ми е казал Отец.</p>
							<p><strong><a name="13"></a>ГЛАВА 13.</strong></p>
							<audio controls><source src="/new/audio/b4/c13.mp3" type="audio/mpeg">Your browser does not support the audio element.</audio>

							<p>1. Пред празник Пасха Иисус, знаейки, че е дошъл часът Му да премине от тоя свят към Отца, и понеже бе възлюбил Своите, които бяха в света. Той ги възлюби докрай.</p>
							<p>2. И във време на вечеря, когато дяволът бе вече вложил в сърцето на Иуда Симонов Искариот да Го предаде,</p>
							<p>3. Иисус, знаейки, че Отец всичко Му е предал в ръцете, и че от Бога е излязъл и при Бога отива,</p>
							<p>4. стана от вечерята, съблече горната Си дреха и, като взе убрус, препаса се;</p>
							<p>5. после наля вода в умивалника и почна да мие нозете на учениците и да ги отрива с убруса, с който бе препасан.</p>
							<p>6. Дохожда, прочее, при Симона Петра, а тоя Му казва: Господи, Ти ли ще ми миеш нозете?</p>
							<p>7. Иисус му отговори и рече: което върша Аз, ти сега не знаеш, а отпосле ще разбереш.</p>
							<p>8. Петър Му казва: няма да умиеш нозете ми вовеки. Иисус му отговори: ако те не умия, нямаш дял с Мене.</p>
							<p>9. Симон Петър Му казва: Господи, не само нозете ми, но и ръцете и главата.</p>
							<p>10. Иисус му казва: умитият има нужда само нозете си да умие, защото цял е чист; и вие сте чисти, ала не всички.</p>
							<p>11. Защото Той знаеше, кой щеше да Го предаде, затова и рече: не всички сте чисти.</p>
							<p>12. А когато им уми нозете и Си облече дрехата, седна пак на трапезата и им рече: знаете ли, какво ви направих?</p>
							<p>13. Вие Ме наричате Учител и Господ, и добре казвате, понеже съм такъв.</p>
							<p>14. И тъй, ако Аз, Господ и Учител, ви умих нозете, то и вие сте длъжни да умивате нозете един другиму.</p>
							<p>15. Защото ви дадох пример, да правите и вие същото, каквото Аз ви направих.</p>
							<p>16. Истина, истина ви казвам: няма слуга по-горен от господаря си, нито пратеник по-горен от оногова, който го е пратил.</p>
							<p>17. Ако знаете това, блажени сте, кога го изпълнявате.</p>
							<p>18. Не за всички ви говоря: Аз зная, кои съм избрал. Но да се сбъдне Писанието: "който яде с Мене хляб, дигна против Мене петата си".</p>
							<p>19. Отсега ви казвам, преди да се е сбъднало, та, кога се сбъдне, да повярвате, че съм Аз.</p>
							<p>20. Истина, истина ви казвам: който приема, когото Аз пратя. Мене приема; а който приема Мене, приема Оногова, Който Ме е пратил.</p>
							<p>21. Като каза това, Иисус се смути духом, засвидетелствува и рече: истина, истина ви казвам, че един от вас ще Ме предаде.</p>
							<p>22. Тогава учениците взеха да се споглеждат един други, недоумявайки, за кого говори.</p>
							<p>23. А един от учениците, когото Иисус обичаше, беше се облегнал на гърдите Иисусови.</p>
							<p>24. Нему Симон Петър кимна да попита, кой ли ще е, за когото говори.</p>
							<p>25. Той, като припадна върху гърдите на Иисуса, рече Му: Господи, кой е?</p>
							<p>26. Иисус отговори: онзи е, комуто Аз натопя залък и подам. И, като натопи залъка, подаде го на Иуда Симонов Искариот.</p>
							<p>27. И тогава, подир залъка, сатаната влезе в него. А Иисус му рече: каквото ще вършиш, върши по-скоро.</p>
							<p>28. Никой обаче от насядалите на трапезата не разбра, защо му каза това.</p>
							<p>29. А понеже Иуда държеше ковчежето, някои мислеха, че Иисус му казва: купи, каквото ни трябва за празника, или - да раздаде нещо на сиромаси.</p>
							<p>30. Той, като взе залъка, веднага излезе; беше нощ.</p>
							<p>31. Когато той излезе, Иисус рече: сега се прослави Син Човеческий, и Бог се прослави в Него.</p>
							<p>32. Ако Бог се прослави в Него, и Бог ще Го прослави в Себе Си, и веднага ще Го прослави.</p>
							<p>33. Чеда, още малко съм с вас. Ще Ме дирите, и, както казах на иудеите, че където отивам Аз, вие не можете да дойдете, и вам казвам сега.</p>
							<p>34. Нова заповед ви давам, да любите един другиго; както ви възлюбих, да любите и вие един другиго.</p>
							<p>35. По това ще познаят всички, че сте Мои ученици, ако любов имате помежду си.</p>
							<p>36. Симон Петър Му рече: Господи, къде отиваш? Иисус му отговори: където Аз отивам, ти не можеш да дойдеш подире Ми сега, а сетне ще Ме последваш.</p>
							<p>37. Петър Му рече: Господи, защо не мога да дойда подире Ти сега? Душата си за Тебе ще положа.</p>
							<p>38. Иисус му отговори: душата си ли за Мене ще положиш? Истина, истина ти казвам: не ще пропее петел, докле три пъти не се отречеш от Мене.</p>
							<p><strong><a name="14"></a>ГЛАВА 14.</strong></p>
							<audio controls><source src="/new/audio/b4/c14.mp3" type="audio/mpeg">Your browser does not support the audio element.</audio>

							<p>1. Да се не смущава сърцето ви; вярвайте в Бога и в Мене вярвайте.</p>
							<p>2. В дома на Отца Ми има много жилища. Ако да нямаше, щях да ви кажа. Отивам да ви приготвя място.</p>
							<p>3. И кога ида и ви приготвя място, пак ще дойда и ще ви взема при Мене Си, за да бъдете и вие, дето съм Аз.</p>
							<p>4. А къде отивам Аз, знаете, и пътя знаете.</p>
							<p>5. Тома Му рече: Господи, не знаем къде отиваш; и как можем да знаем пътя?</p>
							<p>6. Каза му Иисус: Аз съм пътят и истината и животът; никой не дохожда при Отца, освен чрез Мене.</p>
							<p>7. Да бяхте познавали Мене, щяхте да познавате и Отца Ми. И отсега Го познавате, и видели сте Го.</p>
							<p>8. Филип Му рече: Господи, покажи ни Отца, и стига ни.</p>
							<p>9. Каза му Иисус: толкози време съм с вас, и не си ли Ме познал, Филипе? Който е видял Мене, видял е Отца; и как ти казваш: покажи ни Отца?</p>
							<p>10. Не вярваш ли, че Аз съм в Отца, и Отец е в Мене? Думите, които Аз ви говоря, от Себе Си не ги говоря; а Отец, Който пребъдва в Мене, Той върши делата.</p>
							<p>11. Вярвайте Ми, че Аз съм в Отца, и Отец е в Мене; ако ли не, то за самите дела вярвайте в Мене.</p>
							<p>12. Истина, истина ви казвам: който вярва в Мене, делата, що Аз върша, и той ще върши, и по-големи от тях ще върши; защото Аз отивам при Отца Си.</p>
							<p>13. И каквото поискате от Отца в Мое име, ще го направя, за да се прослави Отец в Сина.</p>
							<p>14. Ако поискате нещо в Мое име. Аз ще го направя.</p>
							<p>15. Ако Ме любите, опазете Моите заповеди.</p>
							<p>16. И Аз ще помоля Отца, и ще ви даде друг Утешител, за да пребъдва с вас вовеки,</p>
							<p>17. Духът на истината. Когото светът не може да приеме, защото Го не види, нито Го познава; а вие Го познавате, защото Той с вас пребъдва и във вас ще бъде.</p>
							<p>18. Няма да ви оставя сираци; ще дойда при вас.</p>
							<p>19. Още малко, и светът няма вече да Ме вижда; а вие ще Ме виждате, защото Аз живея, и вие ще живеете.</p>
							<p>20. В него ден ще разберете вие, че Аз съм в Моя Отец, и вие сте в Мене, и Аз във вас.</p>
							<p>21. Който има заповедите Ми и ги пази, той е, който Ме люби; а който Ме люби, възлюбен ще бъде от Отца Ми; и Аз ще го възлюбя и ще му се явя Сам.</p>
							<p>22. Иуда (не Искариот) Му казва: Господи, що е това, дето искаш да се явиш нам, а не на света?</p>
							<p>23. Иисус му отговори и рече: ако някой Ме люби, ще спази словото Ми; и Моят Отец ще го възлюби, и ще дойдем при него и жилище у него ще направим.</p>
							<p>24. Който Ме не люби, не спазва словата Ми; а словото, що слушате, не е Мое, а на Отца Ми, Който Ме е пратил.</p>
							<p>25. Това ви казах, бидейки с вас.</p>
							<p>26. А Утешителят, Дух Светии, Когото Отец ще изпрати в Мое име, Той ще ви научи на всичко и ще ви напомни всичко, що съм ви говорил.</p>
							<p>27. Мир ви оставям; Моя мир ви давам; Аз ви давам не тъй, както светът дава. Да се не смущава сърцето ви, нито да се плаши.</p>
							<p>28. Чухте, че Аз ви рекох: отивам от вас, и пак ще дойда при вас. Да Ме бяхте любили, щяхте да се възрадвате, че рекох, отивам при Отца; защото Моят Отец е по-голям от Мене.</p>
							<p>29. И сега ви казах това, преди да се е сбъднало, та, кога се сбъдне, да повярвате.</p>
							<p>30. Няма вече много да говоря с вас, защото иде князът на тоя свят, и в Мене той няма нищо.</p>
							<p>31. Но отивам, за да разбере светът, че любя Отца и, както Ми е заповядал Отец, тъй и правя. Станете, да си идем оттук.</p>
							<p><strong><a name="15"></a>ГЛАВА 15.</strong></p>
							<audio controls><source src="/new/audio/b4/c15.mp3" type="audio/mpeg">Your browser does not support the audio element.</audio>

							<p>1. Аз съм истинската лоза, и Моят Отец е лозарят.</p>
							<p>2. Всяка пръчка у Мене, която не дава плод. Той отрязва; и всяка, която дава плод, чисти я, за да дава повече плод.</p>
							<p>3. Вие сте вече чисти чрез словото, що съм ви проповядвал.</p>
							<p>4. Пребъдете в Мене, и Аз във вас. Както пръчката сама от себе си не може да дава плод, ако не бъде на лозата, тъй и вие, ако не бъдете в Мене.</p>
							<p>5. Аз съм лозата, вие пръчките; който пребъдва в Мене, и Аз в него, той дава много плод; защото без Мене не можете да вършите нищо.</p>
							<p>6. Ако някой не пребъде в Мене, бива изхвърлен навън, както пръчката, и изсъхва; и събират пръчките, та ги хвърлят в огън, и те изгарят.</p>
							<p>7. Ако пребъдете в Мене, и словата Ми пребъдват във вас, то каквото и да пожелаете, искайте, и ще ви бъде.</p>
							<p>8. С това ще се прослави Моят Отец, ако вие принасяте много плод, и тогава ще бъдете Мои ученици.</p>
							<p>9. Както Отец възлюби Мене, и Аз възлюбих вас: пребъдете в Моята любов.</p>
							<p>10. Ако спазите Моите заповеди, ще пребъдете в любовта Ми, както и Аз спазих заповедите на Отца Си, и пребъдвам в любовта Му.</p>
							<p>11. Това ви казах, за да пребъде Моята радост във вас, и радостта ви да бъде пълна.</p>
							<p>12. Тази е Моята заповед: да любите един другиго, както Аз ви възлюбих.</p>
							<p>13. Никой няма любов по-голяма от тая, да положи душата си за своите приятели.</p>
							<p>14. Вие сте Ми приятели, ако вършите всичко онова, що ви Аз заповядвам.</p>
							<p>15. Не ви наричам вече слуги, защото слугата не знае, що върши господарят му; а ви нарекох приятели, защото ви казах всичко, що съм чул от Отца Си.</p>
							<p>16. Не вие Мене избрахте, но Аз вас избрах и ви поставих да идете и да принасяте плод, и плодът ви да пребъдва, та, каквото и да поискате от Отца в Мое име, да ви даде.</p>
							<p>17. Това ви заповядвам: да любите един другиго.</p>
							<p>18. Ако светът ви мрази, знайте, че Мене преди вас е намразил.</p>
							<p>19. Да бяхте от света, светът щеше да люби своето; а понеже не сте от света, но Аз ви избрах от света, затова светът ви мрази.</p>
							<p>20. Помнете словото, що ви казах Аз: няма слуга по-голям от господаря си. Ако Мене гониха, и вас ще гонят; ако Моето слово спазиха, и вашето ще спазят.</p>
							<p>21. Но всичко това ще ви сторят заради Моею име, защото не знаят Оногова, Който Ме е пратил.</p>
							<p>22. Ако не бях дошъл и не бях им говорил, грях не щяха да имат; а сега нямат извинение за греха си,</p>
							<p>23. Който Мене мрази, мрази и Отца Ми.</p>
							<p>24. Ако не бях сторил между тях делата, които никой друг не е сторил, грях не щяха да имат; а сега и видяха, и намразиха, и Мене, и Отца Ми.</p>
							<p>25. Но това стана, за да се сбъдне словото, писано в Закона им, че Ме намразиха без вина.</p>
							<p>26. А кога дойде Утешителят, Когото Аз ще ви пратя от Отца, Духът на истината, Който изхожда от Отца, Той ще свидетелствува за Мене;</p>
							<p>27. а и вие ще свидетелствувате, понеже отначало сте с Мене.</p>
							<p><strong><a name="16"></a>ГЛАВА 16.</strong></p>
							<audio controls><source src="/new/audio/b4/c16.mp3" type="audio/mpeg">Your browser does not support the audio element.</audio>

							<p>1. Това ви казах, за да се не съблазните.</p>
							<p>2. Ще ви изгонят от синагогите; настъпва дори време, когато всякой, който ви убие, ще мисли, че принася Богу служба.</p>
							<p>3. И тъй ще постъпят с вас, защото не познаха нито Отца, нито Мене.</p>
							<p>4. Но казах ви това, та, кога дойде часът, да си спомняте, че Аз съм ви казал; а отначало не ви говорих това, защото бях с вас.</p>
							<p>5. А сега отивам при Оногова, Който Ме е пратил, и никой от вас Ме не попитва: къде отиваш?</p>
							<p>6. Но задето ви казах това, сърцето ви се изпълни с тъга.</p>
							<p>7. Аз обаче ви казвам истината: за вас е по-добре Аз да си замина; защото, ако не замина, Утешителят няма да дойде при вас; ако ли замина, ще ви Го пратя;</p>
							<p>8. и Той, като дойде, ще изобличи света за грях, за правда и за съд:</p>
							<p>9. за грях, че не вярват в Мене;</p>
							<p>10. за правда, че Аз отивам при Отца Си, и няма вече да Ме видите;</p>
							<p>11. а за съд, че князът на тоя свят е осъден.</p>
							<p>12. Имам още много да ви говоря; ала сега не можете го понесе.</p>
							<p>13. А кога дойде Оня, Духът на истината, ще ви упъти на всяка истина; защото от Себе Си няма да говори, а ще говори, каквото чуе, и ще ви възвести бъдещето.</p>
							<p>14. Той Мене ще прослави, защото от Моето ще вземе и ще ви възвести.</p>
							<p>15. Всичко, що има Отец, е Мое; затова казах, че от Моето ще вземе и ще ви възвести.</p>
							<p>16. Още малко, и няма да Ме виждате, и пак след малко, и ще Ме видите, защото отивам при Отца.</p>
							<p>17. Тогава някои от учениците Му си рекоха един другиму: що е това, дето ни казва: още малко, и няма да Ме виждате, и пак: след малко, и ще Ме видите, и че Аз отивам при Отца?</p>
							<p>18. И си думаха: що е това, дето казва: още малко? Не знаем, какво говори.</p>
							<p>19. Разбра, прочее, Иисус, че искат да Го питат, и рече им: за това ли се питате един други, дето казах: още малко, и няма да Ме виждате, и пак: след малко, и ще Ме видите?</p>
							<p>20. Истина, истина ви казвам, че вие ще се разплачете и разридаете, а светът ще се възрадва; вие ще бъдете наскърбени, но скръбта ви ще се обърне на радост.</p>
							<p>21. Жена, кога ражда, има болки, защото е дошъл часът й; но, след като роди младенеца, от радост не помни вече мъките, защото се е родил човек на света.</p>
							<p>22. Тъй и вие сега сте наскърбени; но Аз пак ще ви видя, и ще се зарадва сърцето ви, и радостта ви никой няма да ви отнеме;</p>
							<p>23. и него ден няма да Ме попитате за нищо. Истина, истина ви казвам: каквото и да поискате от Отца в Мое име, ще ви даде.</p>
							<p>24. Досега нищо не сте искали в Мое име; искайте, и ще получите, за да бъде радостта ви пълна.</p>
							<p>25. Това ви говорих с притчи; но настава час, когато няма да ви говоря вече с притчи, а открито ще ви известя за Отца.</p>
							<p>26. Него ден ще поискате в Мое име, и не ви казвам, че Аз ще помоля Отца за вас;</p>
							<p>27. защото Сам Отец ви обича, задето вие Ме обикнахте и повярвахте, че Аз съм от Бога излязъл.</p>
							<p>28. Излязох от Отца и дойдох на света; пак оставям света и отивам при Отца.</p>
							<p>29. Казват Му Неговите ученици: ето, сега открито говориш, и никаква притча не казваш.</p>
							<p>30. Сега разбираме, че знаеш всичко, и нямаш нужда да Те пита някой. Поради това вярваме, че си от Бога излязъл.</p>
							<p>31. Отговори им Иисус: сега ли вярвате?</p>
							<p>32. Ето, настъпва час, и настана вече, да се разбягате всякой у вас си, и Мене самичък да оставите; ала Аз не съм самичък, защото Отец е с Мене.</p>
							<p>33. Това ви казах, за да имате в Мене мир. В света скърби ще имате; но дерзайте: Аз победих света.</p>
							<p><strong><a name="17"></a>ГЛАВА 17.</strong></p>
							<audio controls><source src="/new/audio/b4/c17.mp3" type="audio/mpeg">Your browser does not support the audio element.</audio>

							<p>1. Това като каза Иисус, дигна очи към небето и рече: Отче! дойде часът:прослави Сина Си, за да Те прослави и Син Ти,</p>
							<p>2. според както си Му дал власт над всяка плът, та чрез всичко, що си Му дал, да даде тям живот вечен.</p>
							<p>3. А вечен живот е това, да познават Тебе, Едного Истиннаго Бога, и пратения от Тебе Иисуса Христа;</p>
							<p>4. Аз Те прославих на земята, свърших делото, що Ми бе дал да изпълня.</p>
							<p>5. И сега прослави Ме Ти, Отче, у Тебе Самия със славата, що имах у Тебе преди свят да бъде.</p>
							<p>6. Явих Твоето име на човеците, които си Ми дал от света; те бяха Твои, и Ти Ми ги даде, и спазиха Твоето слово.</p>
							<p>7. Сега разбраха, че всичко, що си Ми дал, е от Тебе;</p>
							<p>8. защото словата, що си Ми дал, предадох им ги, и те приеха и разбраха наистина, че съм от Тебе излязъл, и повярваха, че Ти си Ме пратил.</p>
							<p>9. Аз за тях се моля; не за цял свят се моля, а за тях, които си Ми дал, защото са Твои.</p>
							<p>10. И всичко Мое е Твое, и Твоето Мое, и се прославих в тях.</p>
							<p>11. Не съм вече в света, но те са в света, а Аз ида при Тебе, Отче Светий! опази ги в Твоето име, тях, които си Ми дал, за да бъдат едно, както сме и Ние.</p>
							<p>12. Когато бях с тях на света. Аз ги пазех в Твоето име; ония, които си Ми дал, опазих, и никой от тях не погина, освен погибелния син, за да се сбъдне Писанието.</p>
							<p>13. А сега ида при Тебе и казвам това в света, за да имат в себе си Моята радост пълна.</p>
							<p>14. Аз им предадох Твоето слово, и светът ги намрази, защото те не са от света, както и Аз не съм от него.</p>
							<p>15. Не се моля да ги вземеш от света, но да ги опазиш от злото.</p>
							<p>16. Те не са от света, както и Аз не съм от него.</p>
							<p>17. Освети ги чрез Твоята истина; Твоето слово е истина.</p>
							<p>18. Както Ти Мене прати в света, и Аз ги пратих в света;</p>
							<p>19. и за тях Аз посветявам Себе Си, та и те да бъдат осветени чрез истината.</p>
							<p>20. И не само за тях се моля, но и за ония, които по тяхното слово повярват в Мене,</p>
							<p>21. да бъдат всички едно: както Ти, Отче, си в Мене, и Аз в Тебе, тъй и те да бъдат в Нас едно, - та да повярва светът, че Ти си Ме пратил.</p>
							<p>22. И славата, която Ми бе дал, Аз дадох тям, за да бъдат едно, както Ние сме едно;</p>
							<p>23. Аз съм в тях, и Ти в Мене, за да бъдат в пълно единство, и за да познае светът, че Ти си Ме пратил и си ги възлюбил, както Мене възлюби.</p>
							<p>24. Отче! тия, които си Ми дал, желая и те да бъдат с Мене там, дето съм Аз, за да гледат Моята слава, що си Ми дал, защото Ме възлюби, преди свят да се създаде.</p>
							<p>25. Отче праведний! светът Те не позна; но Аз Те познах, и тия познаха, че Ти си Ме пратил;</p>
							<p>26. и явих им Твоето име и ще явя, та любовта, с която си Ме възлюбил, в тях да бъде, и Аз в тях.</p>
							<p><strong><a name="18"></a>ГЛАВА 18.</strong></p>
							<audio controls><source src="/new/audio/b4/c18.mp3" type="audio/mpeg">Your browser does not support the audio element.</audio>

							<p>1. Като каза това Иисус, излезе с учениците Си отвъд потока Кедрон, дето имаше градина, в която влезе Сам Той и учениците Му.</p>
							<p>2. А това място знаеше и Иуда, който щеше да Го предаде, защото Иисус често се събираше там с учениците Си.</p>
							<p>3. Тогава Иуда, като взе една чета войници и слуги от първосвещениците и фарисеите, дохожда там с фенери, светила и с оръжия.</p>
							<p>4. А Иисус, знаейки всичко, каквото щеше да стане с Него, излезе и им рече: кого търсите?</p>
							<p>5. Отговориха Му: Иисуса Назорея. Иисус им казва: Аз съм. С тях стоеше и Иуда, който Го предаваше.</p>
							<p>6. И като им рече: Аз съм, те се дръпнаха назад и паднаха на земята.</p>
							<p>7. Пак ги попита: кого търсите? Те рекоха: Иисуса Назорея.</p>
							<p>8. Иисус отговори: казах ви, че съм Аз; и тъй, ако Мене търсите, тях оставете да си идат;</p>
							<p>9. за да се сбъдне словото, казано от Него: "от ония, които си Ми дал, никого не погубих".</p>
							<p>10. А Симон Петър, който имаше нож, измъкна го, удари слугата на първосвещеника и му отряза дясното ухо. Името на слугата беше Малх.</p>
							<p>11. Но Иисус рече на Петра: тури ножа си в ножницата; да не изпия ли чашата, която Ми е дал Отец?</p>
							<p>12. Тогава четата и хилядникът и слугите иудейски хванаха Иисуса и Го вързаха,</p>
							<p>13. и отведоха Го първом при Ана; за щото той беше тъст на Каиафа, който през нея година беше първосвещеник.</p>
							<p>14. А Каиафа беше оня, който бе дал на иудеите съвет, че е по-добре един човек да погине за народа.</p>
							<p>15. След Иисуса вървяха Симон Петър и другият ученик; а тоя ученик беше познат на първосвещеника, и влезе с Иисуса в двора първосвещеников.</p>
							<p>16. А Петър стоеше вън до вратата. Другият пък ученик, който беше познат на първосвещеника, излезе, та говори на вратарката, и въведе Петра.</p>
							<p>17. Тогава слугинята-вратарка казва на Петра: да не си и ти от учениците на Този Човек? Той отговаря: не съм.</p>
							<p>18. А робите и слугите бяха си наклали огън, понеже беше студено, и стояха, та се грееха. Петър стоеше с тях и се грееше.</p>
							<p>19. А първосвсщеникът попита Иисуса за учениците Му и за учението Му.</p>
							<p>20. Иисус му отговори; Аз открито говорих на света; Аз винаги съм поучавал в синагогите и в храма, дето отвред се събират иудеите, и скришом нищо не съм говорил.</p>
							<p>21. Защо питаш Мене? Питай ония, които са слушали, що съм им говорил; ето, те знаят, що съм говорил.</p>
							<p>22. Когато Той каза това, един от слугите, който стоеше наблизо, удари плесница на Иисуса и рече: тъй ли отговаряш на първосвещеника?</p>
							<p>23. Иисус му отвърна: ако говорих зле, докажи злото; ако ли - добре, защо Ме биеш?</p>
							<p>24. Тогава Ана Го прати вързан при първосвещеник Каиафа.</p>
							<p>25. А Симон Петър стоеше и се грееше. И рекоха му: да не си и ти от Неговите ученици? Той се отрече и каза: не съм.</p>
							<p>26. Един от слугите първосвещеникови, сродник на оногова, комуто Петър бе отрязал ухото, казва: не те ли видях аз в градината с Него?</p>
							<p>27. Петър пак се отрече; и тозчас петел пропя.</p>
							<p>28. Поведоха Иисуса от Каиафа в преторията. Беше заран; и те не влязоха в преторията, за да се не осквернят, та да могат да ядат пасхата.</p>
							<p>29. Тогава излезе Пилат при тях и рече: в какво обвинявате Тоя Човек?</p>
							<p>30. Отговориха му и рекоха: ако Той не беше злодеец, не щяхме да ти Го предадем.</p>
							<p>31. Пилат им рече: вземете Го вие и Го съдете по вашия закон. Иудеите му рекоха: нам не е позволено да убием никого;</p>
							<p>32. за да се сбъдне думата Иисусова, която беше казал, когато даваше да се разбере, от каква смърт щеше да умре.</p>
							<p>33. Тогава Пилат пак влезе в преторията и повика Иисуса и Му рече: Ти ли си Иудейският Цар?</p>
							<p>34. Иисус му отговори: от себе си ли говориш това, или други ти казаха за Мене?</p>
							<p>35. Пилат отговори: та аз иудеин ли съм? Твоят народ и първосвещениците Те предадоха на мене; какво си сторил?</p>
							<p>36. Иисус отговори: Моето царство не е от тоя свят: ако беше царството Ми от тоя свят, Моите слуги щяха да се борят, за да не бъда предаден на иудеите; но сега царството Ми не е оттук.</p>
							<p>37. А Пилат Му рече: и тъй, цар ли си Ти? Иисус отговори: ти казваш, че съм цар. Аз затова се родих, и затова дойдох на света, за да свидетелствувам за истината; всякой, който е от истината, слуша гласа Ми.</p>
							<p>38. Пилат Му рече: що е истина? И като каза това, пак излезе при иудеите и им рече: аз не намирам никаква вина у Него.</p>
							<p>39. Но у вас има обичай, да ви пускам едното за Пасха; желаете ли да ви пусна Царя Иудейски?</p>
							<p>40. Тогава пак закрешяха всички, казвайки: не Него, а Варава. Варава пък беше разбойник.</p>
							<p><strong><a name="19"></a>ГЛАВА 19.</strong></p>
							<audio controls><source src="/new/audio/b4/c19.mp3" type="audio/mpeg">Your browser does not support the audio element.</audio>

							<p>1. Тогава Пилат хвана Иисуса и Го бичува.</p>
							<p>2. И войниците, като оплетоха венец от тръни, наложиха Му го на главата, и Му облякоха багреница,</p>
							<p>3. и думаха: радвай се, Царю Иудейски! и Му удряха плесници.</p>
							<p>4. Пилат пак излезе вън и им рече: ето, извеждам ви Го, за да разберете, че не намирам у Него никаква вина.</p>
							<p>5. Тогава Иисус излезе вън с трънения венец и в багреница. И рече им Пилат: ето Човекът!</p>
							<p>6. А когато първосвещениците и слугите Го видяха, завикаха и казваха: разпни, разпнй Го! Пилат им казва: вие Го вземете и разпнете, защото аз не намирам у Него вина.</p>
							<p>7. Иудеите му отговориха: ние имаме закон, и по нашия закон Той трябва да умре, защото Себе Си направи Син Божий.</p>
							<p>8. Когато Пилат чу тая дума, повече се уплаши.</p>
							<p>9. И пак влезе в преторията и рече на Иисуса: отде си Ти? Но Иисус му не даде отговор.</p>
							<p>10. Пилат Му казва: на мене ли не отговаряш? Не знаеш ли, че имам власт да Те разпна, и власт имам да Те пусна?</p>
							<p>11. Иисус отговори: ти не щеше да имаш над Мене никаква власт, ако ти не бе дадено свише; затова по-голям грях има оня, който Ме предаде на тебе.</p>
							<p>12. От това време Пилат търсеше случай да Го пусне. Иудеите обаче викаха и казваха: ако пуснеш Тогова, не си приятел на кесаря. Всякой, който прави себе си цар, е противник на кесаря.</p>
							<p>13. Пилат, като чу тая дума, изведе вън Иисуса и седна на съдището, на мястото, наречено Литостротон, а по еврейски Гавата.</p>
							<p>14. Тогава беше петък пред Пасха, около шестия час. И рече Пилат на иудеите: ето вашия Цар!</p>
							<p>15. Ала те завикаха: премахни Го, премахни, разпни Го! Пилат им казва: вашия Цар ли да разпна? Първосвещениците отговориха: ние нямаме друг цар, освен кесаря.</p>
							<p>16. И тогава им Го предаде, за да бъде разпнат. И взеха Иисуса и Го поведоха.</p>
							<p>17. И носейки кръста Си, Той излезе на мястото, наречено Лобно, по еврейски Голгота;</p>
							<p>18. там Го разпнаха, и с Него други двама, от едната и от другата страна, а посред - Иисуса.</p>
							<p>19. А Пилат написа и надпис, и го постави на кръста. Написано беше: Иисус Назорей. Цар Иудейски.</p>
							<p>20. Тоя надпис четоха мнозина от иудеите, понеже беше близо до града мястото, дето Иисус бе разпнат, и написаното бе по еврейски, гръцки и латински.</p>
							<p>21. А първосвещениците иудейски казваха на Пилата: недей писа: Цар Иудейски, но че Той каза: Цар Иудейски съм.</p>
							<p>22. Пилат отговори; каквото писах, писах.</p>
							<p>23. Войниците пък, като разпнаха Иисуса, взеха дрехите Му (и ги разделиха на четири дяла, по един дял на всеки войник,) и хитона. Хитонът не беше шит, а изтъкан цял отгоре додолу.</p>
							<p>24. Тогава рекоха си един другиму: да го не раздираме, а да хвърлим за него жребие, чий да бъде; за да се сбъдне реченото в Писанието: "разделиха дрехите Ми помежду си и за одеждата Ми хвърлиха жребие. Тъй направиха войниците.</p>
							<p>25. При кръста Иисусов стояха майка Му и сестрата на майка Му, Мария Клеопова, и Мария Магдалина.</p>
							<p>26. А Иисус, като видя майка Си и стоещия там ученик, когото обичаше, казва на майка Си: жено, ето син ти!</p>
							<p>27. После казва на ученика: ето майка ти! И от оня час ученикът я прибра при себе си.</p>
							<p>28. След това Иисус, като знаеше, че всичко вече е свършено, за да се сбъдне Писанието, казва: жеден съм.</p>
							<p>29. Там имаше съсъд, пълен с оцет. Войниците напоиха гъба с оцет, надянаха я на исопова тръст и поднесоха на устата Му.</p>
							<p>30. А когато Иисус вкуси от оцета, рече: свърши се! И като наведе глава, предаде дух.</p>
							<p>31. И понеже тогава беше петък, иудеите, за да не останат телата върху кръста в събота (защото оная събота беше велик ден), помолиха Пилата, да им пребият пищелите и да ги снемат.</p>
							<p>32. Тогава дойдоха войниците и пребиха пищелите на първия, както и на другия, разпнат с Него.</p>
							<p>33. А когато дойдоха при Иисуса и Го видяха вече умрял, не Му пребиха пищелите;</p>
							<p>34. но един от войниците прободе с копие ребрата Му, и веднага изтече кръв и вода.</p>
							<p>35. И който видя, засвидетелствува, и свидетелството му е истинско; и той знае, че говори истина, за да повярвате вие.</p>
							<p>36. Защото това стана, за да се сбъдне Писанието: "кост Негова няма да се строши".</p>
							<p>37. И пак друго Писание казва: "ще погледнат на Тогова, Когото прободоха".</p>
							<p>38. След това Йосиф, от Ариматея (ученик Иисусов, но таен, поради страх от иудеите), помоли Пилата да снеме тялото Иисусово, и Пипат позволи. Той дойде и сне тялото Иисусово.</p>
							<p>39. Дойде също и Никодим (който беше ходил изпреди при Иисуса нощя) и донесе около сто литри смес от смирна и алой.</p>
							<p>40. Тогава взеха тялото Иисусово и Го обвиха в повивки с благовонията, както по обичая си иудеите погребват.</p>
							<p>41. На онова място, дето беше разпнат, имаше градина, и в градината - нов гроб, в който още никой не бе полаган.</p>
							<p>42. Там положиха Иисуса, поради петъка иудейски, понеже гробът беше наблизо.</p>
							<p><strong><a name="20"></a>ГЛАВА 20.</strong></p>
							<audio controls><source src="/new/audio/b4/c20.mp3" type="audio/mpeg">Your browser does not support the audio element.</audio>

							<p>1. В първия ден на седмицата Мария Магдалина дохожда на гроба рано, докле беше още тъмно, и вижда, че камъкът е дигнат от гроба.</p>
							<p>2. Затичва се тогава и дохожда при Симона Петра и при другия ученик, когото Иисус обичаше, и казва им: дигнали Господа от гроба, и не знаем, де са Го турили.</p>
							<p>3. Тогава излезе Петър и другият ученик, и тръгнаха за гроба.</p>
							<p>4. И двамата тичаха наедно; но другият ученик се затече по-бързо от Петра и пръв дойде на гроба.</p>
							<p>5. И като надникна, видя, че повивките стоят; ала не влезе е гроба.</p>
							<p>6. След него дохожда Симон Петър, влиза в гроба и вижда, че само повивките стоят;</p>
							<p>7. пък кърпата, която беше на главата Му, не стоеше при повивките, а - свита отделно на едно място.</p>
							<p>8. Тогава влезе и другият ученик, който пръв беше дошъл на гроба, и видя, и повярва,</p>
							<p>9. защото още не знаеха Писанието, че Той трябва да възкръсне от мъртвите.</p>
							<p>10. Тогава учениците се върнаха пак у тях си.</p>
							<p>11. А Мария стоеше при гроба отвън и плачеше. И както плачеше, надникна в гроба;</p>
							<p>12. и вижда два Ангела в бяло облекло да седят - единият при главата, а другият при нозете, дето беше лежало тялото Иисусово.</p>
							<p>13. И те й казват: жено! защо плачеш? Отговори им: дигнали Господа моего, и не зная, де са Го турили.</p>
							<p>14. Като рече това, обърна се назад и видя Иисуса да стои; ала не знаеше, че е Иисус.</p>
							<p>15. Иисус й казва: жено! защо плачеш? кого търсиш? Тя, мислейки, че е градинарят, каза Му: господине, ако си Го ти изнесъл, кажи ми, де си Го турил, и аз ще Го взема.</p>
							<p>16. Иисус й казва: Марийо! Тя се обърна и Му рече: "Равуни!" което значи Учителю.</p>
							<p>17. Иисус й казва: не се допирай до Мене, защото още не съм възлязъл при Отца Си; но иди при братята Ми и им кажи: възлизам при Моя Отец и при вашия Отец, и при Моя Бог и вашия Бог.</p>
							<p>18. Дохожда Мария Магдалина, та обажда на учениците, че видяла Господа и че това й казал.</p>
							<p>19. А вечерта в тоя ден, първи на седмицата, когато вратата на къщата, дето се бяха събрали учениците Му, стояха заключени, поради страх от иудеите, дойде Иисус, застана посред и им казва: мир вам!</p>
							<p>20. И това като рече, показа им ръцете и нозете и ребрата Си. Учениците се зарадваха, като видяха Господа.</p>
							<p>21. А Иисус пак им рече: мир вам! Както Ме Отец прати, тъй и Аз ви пращам.</p>
							<p>22. И като рече това, духна и им казва: приемете Духа Светаго.</p>
							<p>23. На които простите греховете, тям ще се простят; на които задържите, ще се задържат.</p>
							<p>24. А Тома, един от дванайсетте, наричан Близнак, не беше с тях, когато дохожда Иисус.</p>
							<p>25. Другите ученици му казваха: видяхме Господа. А той им рече: ако не видя на ръцете Му белега от гвоздеите, и не туря пръста си в раните от гвоздеите, и не туря ръката си в ребрата Му, няма да повярвам.</p>
							<p>26. След осем дена учениците Му бяха пак вкъщи, и Тома с тях. Дойде Иисус, когато вратата бяха заключени, застана посред тях и рече: мир вам!</p>
							<p>27. После казва на Тома: дай си пръста тук, и виж ръцете Ми; дай си ръката и тури в ребрата Ми; и не бъда невярващ, а вярващ.</p>
							<p>28. Отговори Тома и Му рече: Господ мой и Бог мой!</p>
							<p>29. Иисус му казва: Тома, ти повярва, защото Ме видя; блажени, които не са видели, и са повярвали.</p>
							<p>30. И много други чудеса направи Иисус пред учениците Си, за които не е писано в тая книга.</p>
							<p>31. А това е написано, за да повярвате, че Иисус е Христос, Син Божий, и като вярвате, да имате живот в Неговото име.</p>
							<p><strong><a name="21"></a>ГЛАВА 21.</strong></p>
							<audio controls><source src="/new/audio/b4/c21.mp3" type="audio/mpeg">Your browser does not support the audio element.</audio>

							<p>1. След това пак се яви Иисус на учениците Си при Тивериадско море, А се яви тъй:</p>
							<p>2. бяха заедно Симон Петър и Тома, наричан Близнак, и Натанаил от Кана Галилейска, и Зеведеевите синове, и други двама от учениците Му.</p>
							<p>3. Симон Петър им казва: отивам да ловя риба. Казват му: ще дойдем и ние с тебе. Излязоха и веднага се качиха на кораба, ала нищо не уловиха през нея нощ.</p>
							<p>4. А когато се вече разсъмна, Иисус застана на брега; но учениците не познаха, че е Иисус.</p>
							<p>5. Иисус им казва: деца, имате ли нещо за ядене? Те Му отговориха: не.</p>
							<p>6. А Той им рече: хвърлете мрежата отдясно на кораба, и ще намерите. Хвърлиха, и не можаха вече да я измъкнат поради многото риба.</p>
							<p>7. Тогава ученикът, когото Иисус обичаше, каза на Петра: Господ е. А Симон Петър, като чу, че е Господ, препаса дрехата си (защото беше гол) и се хвърли в морето.</p>
							<p>8. А другите ученици преплуваха с кораб (защото не бяха далеч от земята, на около двеста лакти), като влечаха мрежата с рибата.</p>
							<p>9. А когато излязоха на земята, виждат накладен огън, и на него турена риба и хляб.</p>
							<p>10. Иисус им казва: донесете от рибата, що сега уловихте.</p>
							<p>11. Симон Петър отиде, та извлече на земята мрежата, пълна с едри риби, на брой сто петдесет и три; и макар да бяха толкова, мрежата се не съдра.</p>
							<p>12. Иисус им казва: дойдете, обядвайте. И никой от учениците не смееше да Го попита: кой си Ти? понеже знаеха, че е Господ.</p>
							<p>13. Дохожда Иисус, взима хляба и им дава, също и рибата.</p>
							<p>14. Това беше вече трети път, как Иисус се яви на Своите ученици, след като възкръсна от мъртвите.</p>
							<p>15. А когато се наобядваха, Иисус казва на Симона Петра: Симоне Ионин, любиш ли Ме повече, отколкото тия? Петър Му казва: да, Господи! Ти знаеш, че Те обичам. Иисус му казва: паси Моите агънца.</p>
							<p>16. Казва му пак втори път; Симоне Ионин, любиш ли Ме? Петър Му казва: да, Господи! Ти знаеш, че Те обичам. Иисус му казва: паси Моите овци.</p>
							<p>17. Казва му трети път: Симоне Ионин, обичаш ли Ме? Петър се натъжи, задето третия път му каза: обичаш ли Ме? и Му рече: Господи, Ти всичко знаеш; Ти знаеш, че Те обичам. Иисус му казва: паси Моите овци.</p>
							<p>18. Истина, истина ти казвам: когато беше по-млад, сам се опасваше и ходеше, където си щеше; а кога остарееш, ще простреш ръцете си, и друг ще те опаше и поведе, където не щеш.</p>
							<p>19. А това Той рече, като даваше да се разбере, с каква смърт Петър ще прослави Бога. И като рече това, казва му: върви подире Ми.</p>
							<p>20. А Петър, като се обърна, вижда, че върви подире му ученикът, когото Иисус обичаше, и който на вечерята се бе облегнал на гърдите Му и рекъл: Господи, кой ще Те предаде?</p>
							<p>21. Него като видя, Петър дума на Иисуса: Господи, а тоя - какво?</p>
							<p>22. Иисус му казва: ако искам да пребъде той, докле дойда, тебе що ти е? Ти върви подире Ми.</p>
							<p>23. И разнесе се тая дума между братята, че тоя ученик няма да умре. Но Иисус му не рече, че няма да умре, но: ако искам да пребъде той, докле дойда, тебе що ти е?</p>
							<p>24. Този е ученикът, който свидетелствува за тия неща й ги написа; и знаем, че свидетелството му е истинско.</p>
							<p>25. Има и много други работи, които извърши Иисус и за които, ако би се писало подробно, чини ми се, и цял свят не би побрал написаните книги. Амин.</p>

						</div></div></div>
			</div>

			<div>
				<div class="reader-message"></div>
			</div>
			<div aria-owns="toolbar"></div>
		</div>
	</body>
</html>
