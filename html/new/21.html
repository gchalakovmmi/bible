<!DOCTYPE html>
<html lang="bg">
	<head>
		<meta charset="UTF-8"/>
		<meta name="viewport" content="width=device-width, initial-scale=1.0"/>
		<title>21. Второ послание на св. ап. Павла до Солуняни</title>
	</head>
	<body>
		<div class="container" style="--line-height: 1.6em; --letter-spacing: -0.03em; --word-spacing: -0.05em; --text-alignment: start; --block-img-margin-right: unset; --block-img-margin-left: unset;" lang="bg" dir="ltr">
			<div class="header reader-header reader-show-element">
				<a class="domain reader-domain" href="https://bg-patriarshia.bg/bible-new-testament-21">bg-patriarshia.bg</a>
				<div class="domain-border"></div>
				<h1 class="reader-title">21. Второ послание на св. ап. Павла до Солуняни</h1>
				<div class="credits reader-credits"></div>
				<div class="meta-data">
					<div class="reader-estimated-time" data-l10n-args="{&quot;range&quot;:&quot;5–6&quot;,&quot;rangePlural&quot;:&quot;other&quot;}" data-l10n-id="about-reader-estimated-read-time" dir="ltr">5–6 minutes</div>
				</div>
			</div>

			<hr>

			<div class="content">
				<div class="moz-reader-content reader-show-element"><div id="readability-page-1" class="page"><div>

							<p><strong>Глава: <a href="#1">1</a> <a href="#2">2</a> <a href="#3">3</a></strong></p>
							<p><strong><a name="1"></a>ГЛАВА 1.</strong></p>
							<audio controls><source src="/new/audio/b21/c1.mp3" type="audio/mpeg">Your browser does not support the audio element.</audio>

							<p>1. Павел, Силуан и Тимотей - до солунската църква в Бога Отца нашето и в Господа Иисуса Христа:</p>
							<p>2. благодат вам и мир от Бога Отца нашего и от Господа Иисуса Христа.</p>
							<p>3. Длъжни сме винаги да благодарим на Бога за вас, братя, както подобава, задето вярата ви твърде много расте, и взаимната любов у всеки едното от всички вас тъй изобилна,</p>
							<p>4. че сами ние се хвалим с вас в Божиите църкви за вашето търпение и вяра при всички гонения и скърби, що пренасяте;</p>
							<p>5. това е доказателство на праведния Божий съд, че вие ще се удостоите с царството Божие, за което и страдате.</p>
							<p>6. Защото справедливо е пред Бога да въздаде скръб на ония, които ви оскърбяват,</p>
							<p>7. а вам, оскърбяваните, да въздаде утеха заедно с нас, когато Господ Иисус се яви от небето с Ангелите на Своята сила,</p>
							<p>8. в пламенен огън да отмъщава на ония, които не познават Бога, които не се покоряват на благовестието на Господа нашего Иисуса Христа</p>
							<p>9. и които с вечна погибел ще бъдат наказани от лицето на Господа и от славата на Неговото могъщество,</p>
							<p>10. когато Гой дойде, за да бъде прославен в оня ден всред Своите светии, и за да Му се удивяват всички повярвали, а също и вие, понеже с вяра приехте нашето свидетелство.</p>
							<p>11. За това се и молим винаги за вас, да ви направи Бог наш достойни за званието и да изпълни със сила всяко желание на благост и всяко дело на вярата,</p>
							<p>12. та да се прослави във вас името на Господа нашего Иисуса Христа, и вие в Него, по благодатта на нашия Бог и на Господа Иисуса Христа.</p>
							<p><strong><a name="2"></a>ГЛАВА 2.</strong></p>
							<audio controls><source src="/new/audio/b21/c2.mp3" type="audio/mpeg">Your browser does not support the audio element.</audio>

							<p>1. А колкото за пришествието на Господа нашето Иисуса Христа и нашето събиране при Него, молим ви, братя,</p>
							<p>2. да се не поколебаете тъй скоро в мислите си, нито да дохождате в ужас било чрез дух, било чрез слово, или чрез послание, като че ли от нас изпратено, какво уж настъпва вече Христовият ден.</p>
							<p>3. Никой да ви не прелъсти по никой начин; защото оня ден не ще настъпи, докле първом не дойде отстъплението и се не открие човекът на греха, синът на погибелта,</p>
							<p>4. който се противи и се превъзнася над всичко, що се нарича Бог, или светиня, за да седне като бог в Божия храм, показвайки себе си, че е бог.</p>
							<p>5. Не помните ли, че, още когато бях при вас, ви говорех това?</p>
							<p>6. И сега знаете онова, що го задържа да се открие той в свое време.</p>
							<p>7. Тайната на беззаконието вече действува, само че няма да бъде извършена, докато се не отдръпне оня, който я задържа сега, -</p>
							<p>8. тогава и ще се открие беззаконникът, когото Господ Иисус ще убие с дъха на устата Си, и чрез блясъка на Своето пришествие ще изтреби</p>
							<p>9. тогава, чието явяване, по действие на сатаната, е с всяка сила и с поличби и лъжливи чудеса,</p>
							<p>10. и с всяко неправедно прелъстяване ония, които загиват, задето не са приели любовта на истината за свое спасение.</p>
							<p>11. И за това Бог ще им прати действие на заблуда, за да повярват на лъжата,</p>
							<p>12. та да бъдат осъдени всички, които не са повярвали в истината, а обикнали неправдата.</p>
							<p>13. Ние пък сме длъжни да благодарим на Бога винаги за вас, възлюбени от Господа братя, задето отначало Бог, чрез освещение от Духа и чрез вяра в истината, ви избра за спасение,</p>
							<p>14. към което нещо ви и призва чрез нашето благовестие, за да придобиете славата на Господа нашего Иисуса Христа.</p>
							<p>15. И тъй, братя, стойте и дръжте преданията, които научихте било чрез наше слово, било чрез наше послание.</p>
							<p>16. А Сам Господ наш Иисус Христос, и Бог и Отец наш, Който ни възлюби и чрез благодатта Си ни даде вечна утеха и блага надежда,</p>
							<p>17. да утеши сърцата ви и да ви утвърди във всяко слово и добро дело.</p>
							<p><strong><a name="3"></a>ГЛАВА 3.</strong></p>
							<audio controls><source src="/new/audio/b21/c3.mp3" type="audio/mpeg">Your browser does not support the audio element.</audio>

							<p>1. И тъй, молете се за нас, братя, щото словото Господне да се разпространява и се слави навред, както и у вас,</p>
							<p>2. и да се избавим от безчинни и лукави човеци, защото не всички имат вяра.</p>
							<p>3. Но верен е Господ, Който ще ви утвърди и запази от лукавия.</p>
							<p>4. Ние сме уверени за вас в Господа, че вършите и ще вършите, що ви заповядваме.</p>
							<p>5. А Господ да насочи сърцата ви към любов Божия и търпение Христово.</p>
							<p>6. Заповядваме ви също, братя, в името на Господа нашего Иисуса Христа, да страните от всеки'брат, който постъпва безчинно, а не по преданието, що е получил от нас.</p>
							<p>7. Сами знаете, как трябва да подражавате нам, защото ние не безчинствувахме при вас,</p>
							<p>8. нито у някого ядохме хляб даром, а работехме с труд и мъка деня и нощи, за да не отегчим някого от вас, -</p>
							<p>9. и не за това, че нямахме власт, а за да ви дадем себе си за пример, та да ни подражавате.</p>
							<p>10. Защото и когато бяхме между вас, наръчвахме ви това: който не иска да се труди, не бива и да яде.</p>
							<p>11. Но слушаме, че някои у вас живеят безчинно, нищо не работят, а се занимават с празни работи;</p>
							<p>12. на такива заповядваме и ги молим в Господа нашего Иисуса Христа да работят безшумно и свой си хляб да ядат.</p>
							<p>13. А вие, братя, не падайте духом, кога вършите добро.</p>
							<p>14. Ако ли някой не послуша думите ни в това послание, забележете го и не се сношавайте с него, за да се засрами;</p>
							<p>15. и го не смятайте за враг, а го наставлявайте като брат.</p>
							<p>16. А Сам Господ на мира да ви дава мир винаги и всякак; Господ да бъде с всички вас!</p>
							<p>17. Саморъчен поздрав от мене, Павла; това е белег във всяко послание; аз пиша тъй:</p>
							<p>18. благодатта на Господа нашего Иисуса Христа да бъде с всички вас. Амин.</p>

						</div></div></div>
			</div>

			<div>
				<div class="reader-message"></div>
			</div>
			<div aria-owns="toolbar"></div>
		</div>
	</body>
</html>
