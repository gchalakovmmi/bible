<!DOCTYPE html>
<html lang="bg">
	<head>
		<meta charset="UTF-8"/>
		<meta name="viewport" content="width=device-width, initial-scale=1.0"/>
		<title>36. Книга на пророк Иоиля</title>
	</head>
	<body>
		<div class="container" style="--line-height: 1.6em; --letter-spacing: -0.03em; --word-spacing: -0.05em; --text-alignment: start; --block-img-margin-right: unset; --block-img-margin-left: unset;" lang="bg" dir="ltr">
			<div class="header reader-header reader-show-element">
				<a class="domain reader-domain" href="https://bg-patriarshia.bg/bible-old-testament-36">bg-patriarshia.bg</a>
				<div class="domain-border"></div>
				<h1 class="reader-title">36. Книга на пророк Иоиля</h1>
				<div class="credits reader-credits"></div>
				<div class="meta-data">
					<div class="reader-estimated-time" data-l10n-args="{&quot;range&quot;:&quot;9–11&quot;,&quot;rangePlural&quot;:&quot;other&quot;}" data-l10n-id="about-reader-estimated-read-time" dir="ltr">9–11 minutes</div>
				</div>
			</div>

			<hr>

			<div class="content">
				<div class="moz-reader-content reader-show-element"><div id="readability-page-1" class="page"><div>

							<p><strong>Глава:&nbsp; <a href="#1">1</a>&nbsp; <a href="#2">2</a>&nbsp; <a href="#3">3</a></strong></p>
							<p><strong><a name="1"></a>ГЛАВА 1.</strong></p>

							<p>1. Слово Господне, което биде към Иоиля, син Витуилов.</p>
							<p>2. Чуйте това, старци, и внимавайте, всички жители на тая земя: бивало ли е такова нещо във ваши дни или в дните на бащите ви?</p>
							<p>3. Разказвайте за него на децата си; а Децата ви да разказват на децата си, а техните деца - на следния род:</p>
							<p>4. каквото остана от гъсеници, изядоха скакалци; каквото остана от скакалци, изядоха червеи; а що остана от червеи, доядоха бръмбари.</p>
							<p>5. Събудете се, пияници, плачете и ридайте всички, които пиете вино, за гроздовия сок, защото е отнет от устата ви!</p>
							<p>6. Защото дойде против земята ми народ силен и безброен; зъбите му - зъби лъвски, и челюстите му - като на лъвица.</p>
							<p>7. Опустоши той лозата ми, и смоковницата ми изпочупи, обели я до голо и хвърли; станаха бели клоните й.</p>
							<p>8. Плачи, както плаче млада жена, препасана с вретище, за мъжа на младините си!</p>
							<p>9. Прекрати се хлебен принос и възлияние в дома Господен; плачат свещениците, служители Господни.</p>
							<p>10. Опустошено е полето, тъгува земята, защото е изтребено житото; изсъхна гроздов сок, повяхна маслина.</p>
							<p>11. Червете се от срам, земеделци, ридайте, лозари, за пшеницата и ечемика, защото жътвата по нивите загина,</p>
							<p>12. лоза изсъхна, смоковница повяхна; нарът, палмата и ябълката - всички дървета по полето изсъхнаха; поради това и веселбата у синовете човешки изчезна.</p>
							<p>13. Препашете се с вретище и плачете, свещеници! ридайте, служители на олтара! влезте и нощувайте във вретища, служители на моя Бог! защото няма вече в дома на вашия Бог хлебен принос и възлияние.</p>
							<p>14. Назначете пост, обявете тържествено събрание, свикайте старците и всички жители на тая страна в дома на Господа, вашия Бог - и викайте към Господа.</p>
							<p>15. О, какъв ден! защото денят Господен е близо: като опустошение от Всемощния ще дойде той.</p>
							<p>16. Не пред наши очи ли се отнима храната, и от дома на нашия Бог - веселба и радост?</p>
							<p>17. Изгниха зърна под буците си, запустяха житници, срутени са клетове, защото няма вече жито.</p>
							<p>18. Как стене добитъкът, тъжно ходят стада волове, защото няма за тях паша; мъчат се и стада овци.</p>
							<p>19. Към Тебе, Господи, викам, защото огън погълна злачните пасбища на пустинята, и пламък опърли всички дървета на полето.</p>
							<p>20. Дори и животните на полето викат към Тебе, защото пресъхнаха водните потоци, и огън изтреби пасбищата в пустинята.</p>
							<p><strong><a name="2"></a>ГЛАВА 2.</strong></p>

							<p>1. Тръбете с тръба на Сион и бийте тревога на светата Ми планина; нека треперят всички жители земни, защото настъпва денят Господен, понеже е близо той -</p>
							<p>2. денят на тъма и мрак, ден облачен и мъглив: като утринна зора се шири по планини народ многоброен и силен, какъвто не е имало отвека и няма да бъде след това от рода в род.</p>
							<p>3. Пред него огън поглъща, а зад него пламък пали; пред него земята е като градина Едемска, а зад него ще бъде опустошена степ, и за никого няма да има спасение от него.</p>
							<p>4. Видът му е като вид на коне, и скачат те като конници;</p>
							<p>5. скачат по планински върхове като че с тропот от колесници, като че с прасък от огнен пламък, който поглъща слама, - като силен народ, построен за бой.</p>
							<p>6. Щом се появи, ще затреперят народи; на всички лицата ще побледнеят.</p>
							<p>7. Като борци те тичат и като храбри воини се катерят по стени, и всеки върви по своя път и не се отбива от пътя си.</p>
							<p>8. Не се тласкат един други, всеки върви по пътя си, и падат върху копия, но остават невредими.</p>
							<p>9. Тичат по града, качват се по стени, възлизат на къщи, влизат в прозорци като крадци.</p>
							<p>10. Пред тях ще се потресе земята, ще се разклати небето, слънце и месечина ще потъмнеят и звездите ще загубят светлината си.</p>
							<p>11. И Господ ще издаде гласа Си пред Своето войнство, защото твърде многобройно е Неговото опълчение, и мощен е изпълнителят на словото Му; защото велик е денят Господен и твърде страшен, и кой ще го изтърпи?</p>
							<p>12. Но и сега още казва Господ: обърнете се към Мене от все сърце с пост, плач и ридание.</p>
							<p>13. Раздирайте сърцата си, а не дрехите си, и се обърнете към Господа, вашия Бог; защото Той е благ и милосърден, дълготърпелив и многомилостив, и съжалява за злочестината.</p>
							<p>14. Кой знае, дали Той не ще се смили и не ще остави подир Себе Си благословение - хлебен принос и възлияние на Господа, вашия Бог?</p>
							<p>15. Затръбете с тръба на Сион, наредете пост и обявете тържествено събрание.</p>
							<p>16. Съберете народа, свикайте събрание, поканете старци, съберете деца и кърмачета; нека излезе младоженец от своя чертог, и невеста - от своята горница.</p>
							<p>17. Между притвора и жертвеника нека плачат свещениците, служители Господни и да казват: "смили се, Господи, над народа Си, не предавай наследието Си на поругание, та да се не подиграват с него народите! Защо да казват между народите: де е техният Бог?"</p>
							<p>18. Тогава Господ ще възревнува за земята Си и ще се смили над народа Си.</p>
							<p>19. И ще отговори Господ и ще рече на Своя народ: ето. Аз ще ви пратя хляб, вино и дървено масло, и ще се насищате с тях, и вече няма да ви предам за поругание на народите.</p>
							<p>20. И дошлия от север ще махна от вас и ще го изгоня в безводна и пуста земя: предното му пълчише - в източното море, а задното - в западното море, и ще се понесе от него зловонно и ще се дигне от него смрад, понеже той направи голямо зло.</p>
							<p>21. Не се бой, земьо: радвай се и се весели, защото Господ е велик, за да направи това.</p>
							<p>22. Не се бойте, полски добитъци, защото пасбищата на пустинята ще се покрият с трева, дървото ще даде своя плод, смоковницата и лозата ще покажат силата си.</p>
							<p>23. И вие, чеда Сионови, радвайте се и се веселете у Господа, вашия Бог; защото Той ще ви даде дъжд умерено и ще ви праща дъжд, дъжд ранен и късен, както попреди.</p>
							<p>24. И ще се напълнят гумна с жито и ще се препълнят чебри с гроздов сок и дървено масло.</p>
							<p>25. И ще ви отщетя за ония години, който изпоядоха скакалци, червеи, бръмбари и гъсеници - голямата Ми войска, която пратих върху вас.</p>
							<p>26. И до насита ще ядете и ще се насищате и славите името на Господа, вашия Бог, Който чудно нещо извърши с вас, и няма да се посрами Моят народ вовеки.</p>
							<p>27. И ще познаете, че Аз съм посред Израиля и Аз съм Господ, Бог ваш, и няма Други, и Моят народ няма да се посрами вовеки.</p>
							<p>28. И ето, след това ще излея от Моя Дух върху всяка плът, и ще пророкуват синовете ви и дъщерите ви; старците ви ще сънуват сънища, и момците ви ще виждат видения.</p>
							<p>29. Също и върху роби и робини в ония Дни ще излея от Моя Дух.</p>
							<p>30. И ще покажа личби на небе и земя: кръв, огън и стълбове дим.</p>
							<p>31. Слънцето ще се превърне в тъмнина, и месечината - в кръв, преди да настъпи денят Господен, велик и страшен.</p>
							<p>32. И тогава всеки, който призове името Господне, ще се спаси; защото на планина Сион и в Йерусалим ще бъде спасението, както казва Господ, и у останалите, които ще повика Господ.</p>
							<p><strong><a name="3"></a>ГЛАВА 3.</strong></p>

							<p>1. Защото ето, в ония дни и в онова същото време, когато върна пленството на Иуда и Йерусалим,</p>
							<p>2. ще събера всички народи и ще ги доведа в долината на Иосафата, и там ще произведа над тях съд за Моя народ и за Моето наследство - Израиля, когото те разпиляха между народите, и разделиха земята Ми.</p>
							<p>3. И за Моя народ те хвърляха жребие и даваха момче за блудница, и продаваха момиче за вино и пиеха.</p>
							<p>4. И какво сте Ми вие. Тире и Сидоне и всички окръзи филистимски? Искате ли да Ми отплатите? искате ли да Ми въздадете? Лесно и скоро Аз ще обърна отплатата ви върху вашите глави,</p>
							<p>5. защото вие взехте среброто Ми и златото Ми, и най-добрите Ми скъпоценности внесохте в капищата си;</p>
							<p>6. синовете на Иуда и синовете на Йерусалим продавахте на синовете елински, за да ги отстраните от пределите им.</p>
							<p>7. Ето, Аз ще ги дигна от онова място, дето ги продадохте, и ще обърна вашата отплата върху главите ви.</p>
							<p>8. И ще предам синовете ви и дъщерите ви в ръцете на синовете Иудини, и те ще ги продадат на савейци, народ далечен; тъй е казал Господ.</p>
							<p>9. Прогласете за това между народите, пригответе се за война, дигнете юнаците; нека излязат, нека се подигнат всички ратоборци.</p>
							<p>10. Прековете ралата си на мечове и сърповете си - на копия; слабият нека казва: силен съм.</p>
							<p>11. Бързайте и се стичайте, всички околни народи, .и се съберете; натам, Господи, води юнаците Си.</p>
							<p>12. Нека станат народите и слязат в долината на Иосафата; защото там Аз ще седна, за да съдя народите отвред.</p>
							<p>13. Турете на работа сърпове, защото жътвата е узряла; идете, спуснете се, защото линът е пълен, и чебрите се препълват, понеже злобата им е голяма.</p>
							<p>14. Тълпи,тълпи в съдната долина!защото близо е денят Господен в съдната долина!</p>
							<p>15. Слънце и месечина ще потъмнеят, и звездите ще изгубят блясъка си.</p>
							<p>16. И ще загърми Господ от Сион и ще издаде гласа Си от Йерусалим; ще потреперят небе и земя; но Господ ще бъде защита на Своя народ и отбрана за синовете Израилеви.</p>
							<p>17. Тогава ще познаете, че Аз съм Господ, Бог ваш, Който обитава на Сион, на светата Моя планина; и ще стане Йерусалим светиня, и няма вече другоплеменници да преминават през него.</p>
							<p>18. И ето, в оня ден от планините вино ще капе, и от ридовете мляко ще потече, и всички долища иудейски ще се напълнят с вода, а от дома Господен ще излезе извор и ще напоява долина Ситим.</p>
							<p>19. Египет ще стане пустиня, и Едом ще стане пуста степ, задето те притесняваха синовете Иудини и проливаха невинна кръв в земята им.</p>
							<p>20. А Иуда ще живее вечно, и Йерусалим - от рода в род.</p>
							<p>21. Аз ще измия кръвта им, която не съм измил още, и Господ ще обитава на Сион.</p>

						</div></div></div>
			</div>

			<div>
				<div class="reader-message"></div>
			</div>
			<div aria-owns="toolbar"></div>
		</div>
	</body>
</html>
