<!DOCTYPE html>
<html lang="bg">
	<head>
		<meta charset="UTF-8"/>
		<meta name="viewport" content="width=device-width, initial-scale=1.0"/>
		<title>24. Книга на Еклисиаста или Проповедника</title>
	</head>
	<body>
		<div class="container" style="--line-height: 1.6em; --letter-spacing: -0.03em; --word-spacing: -0.05em; --text-alignment: start; --block-img-margin-right: unset; --block-img-margin-left: unset;" lang="bg" dir="ltr">
			<div class="header reader-header reader-show-element">
				<a class="domain reader-domain" href="https://bg-patriarshia.bg/bible-old-testament-24">bg-patriarshia.bg</a>
				<div class="domain-border"></div>
				<h1 class="reader-title">24. Книга на Еклисиаста или Проповедника</h1>
				<div class="credits reader-credits"></div>
				<div class="meta-data">
					<div class="reader-estimated-time" data-l10n-args="{&quot;range&quot;:&quot;24–30&quot;,&quot;rangePlural&quot;:&quot;other&quot;}" data-l10n-id="about-reader-estimated-read-time" dir="ltr">24–30 minutes</div>
				</div>
			</div>

			<hr>

			<div class="content">
				<div class="moz-reader-content reader-show-element"><div id="readability-page-1" class="page"><div>

							<p><strong>Глава:&nbsp; <a href="#1">1</a>&nbsp; <a href="#2">2</a>&nbsp; <a href="#3">3</a>&nbsp; <a href="#4">4</a>&nbsp; <a href="#5">5</a>&nbsp; <a href="#6">6</a>&nbsp; <a href="#7">7</a>&nbsp; <a href="#8">8</a>&nbsp; <a href="#9">9</a>&nbsp; <a href="#10">10</a>&nbsp; <a href="#11">11</a>&nbsp; <a href="#12">12</a></strong></p>
							<p><strong><a name="1"></a>ГЛАВА 1.</strong></p>
							<p><br>1. Думи на Еклисиаста, син Давидов, цар иерусалимски.<br>2. Суета на суетите, каза Еклисиаст, суета на суетите - всичко е суета!<br>3. Каква полза за човека от всичките му трудове, с които се труди под слънцето?<br>4. Род прохожда, и род дохожда, а земята пребъдва довека.<br>5. Слънце изгрява, и слънце залязва и бърза към мястото си, дето изгрява.<br>6. Вятър вее към юг и отива към север, върти се, върти се в своя път и пак почва своите кръгообращения.<br>7. Всички реки текат в морето, но морето се не препълня: те отново се връщат към онова място, отдето реки текат, за да текат пак.<br>8. За всяка работа се иска труд; човек не може всичко да изкаже; око се не насища от гледане, ухо се не напълня от слушане.<br>9. Каквото е било, пак ще бъде, и каквото се е правило, пак ще се прави - няма нищо ново под слънцето.<br>10. Случва се да казват за нещо: "виж, на, това е ново"; но то е било вече през вековете, що са били преди нас.<br>11. Няма спомен за миналото; па и за това, що има да стане, няма да остане спомен у ония, които бъдат отпосле.<br>12. Аз, Еклисиаст, бях цар над Израиля в Йерусалим;<br>13. и насочих сърцето си да издирвам и изпитвам чрез мъдрост всичко, що става под небето; това тежко занятие даде Бог на синовете човешки, за да се упражняват с него.<br>14. Видях всички работи, които се вършат под слънцето, и ето - всичко е суета и гонене на вятър.<br>15. Кривото не може да стане право, и това, що го няма, не може да се брои.<br>16. Думах в сърце си тъй: ето, аз се въздигнах и придобих мъдрост повече от всички, които бяха преди мене над Йерусалим, и сърцето ми видя много мъдрост и знание.<br>17. И насочих сърцето си да познае мъдрост, да познае безумие и глупост; но узнах, че и това е гонене на вятър;<br>18. защото, голяма мъдрост - голямо страдание, и който трупа познание, трупа тъга.</p>
							<p><strong><a name="2"></a>ГЛАВА 2.</strong></p>
							<p><br>1. Рекох в сърце си: хайде, ще те изпитам с веселба, и наслади се с блага; но и това е суета!<br>2. За смеха казах: глупост! а за веселбата: какво тя донася?<br>3. Намислих в сърце си да насладя плътта си с вино и, докато сърцето ми се води по мъдростта, да се придържам и о глупостта, докле видя, кое е хубаво за синовете човешки, какво би трябвало да правят те под небето през малкото дни на своя живот.<br>4. Предприех големи работи: съградих си къщи, насадих си лозя,<br>5. уредих си градини и садини и посадих там всякакви овощни дървета;<br>6. направих си водоеми за поливане садините, в които растат дърветата;<br>7. придобих слуги и слугини, имах си и слуги домородни; също и едър и дребен добитък имах повече, нежели всички, които бяха преди мене в Йерусалим;<br>8. събрах си сребро и злато и скъпоценности от царе и области; доведох си певци и певици и това, що наслаждава синовете човешки - разни свирала.<br>9. И станах аз велик и богат, повече от всички, които бяха преди мене в Йерусалим; и мъдростта ми си остана с мене.<br>10. Каквото и да пожелаеха очите ми, не им отказвах, не забранявах на сърцето си никаква веселба, понеже сърцето ми се радваше във всички мои трудове, и това ми беше дял от всички тия трудове.<br>11. И озърнах се, та погледнах всичките си работи, които бяха извършили ръцете ми, и труда, с който бях се трудил, вършейки ги: и ето - всичко е суета и гонене на вятър, и няма от тях полза под слънцето!<br>12. Па се обърнах да погледна мъдростта, безумието и глупостта: защото, какво може да направи човек след царя, вън от онова, що е вече направено?<br>13. И видях, че предимството на мъдростта пред глупостта е тъкмо такова, каквото е предимството на светлината пред тъмнината:<br>14. на мъдрия очите са в главата му, а глупавият ходи в тъмнина; но узнах, че една съдба ги всички постига.<br>15. И казах в сърце си: и мене ще постигне същата съдба, както и глупавия: защо съм станал много мъдър? И казах в сърце си, че и това е суета;<br>16. защото няма да помнят мъдрия вечно, както и глупавия; след време всичко ще бъде забравено, и, уви! мъдрият умира тъй, както и глупавият.<br>17. Тогава намразих живота, понеже ми станаха отвратителни работите, що се вършат под слънцето; защото всичко е суета и гонене на вятър!<br>18. И намразих целия си труд, с който бях се трудил под слънцето, защото трябва да го оставя на човека, който ще дойде след мене.<br>19. И кой знае: мъдър ли ще бъде той, или глупав? А той ще се разпорежда с целия ми труд, с който съм се трудил и с който съм се показал мъдър под слънцето. И това е суета!<br>20. Обърнах се да внуша на сърцето си да се откаже от всичкия труд, с който бях се трудил под слънцето, -<br>21. защото един човек се труди мъдро, със знание и успех, и трябва да предаде всичко на човек, който не се е трудил за това, - като да е негов дял. И това е суета и зло голямо!<br>22. Защото, какво ще има човек от всичкия си труд и грижа на сърцето си, задето се труди под слънцето?<br>23. Понеже всичките му дни са скърби, и трудовете му - безпокойство; дори и нощем сърцето му не знае покой. - И това е суета!<br>24. Не е във властта на човека и това благо - да яде, да пие и да наслаждава душата си от своя труд. Аз видях, че и това е от Божия ръка;<br>25. защото кой може да яде и кой може да се наслаждава без Бога?<br>26. Той дава мъдрост, знание и радост на човека, който е добър пред лицето Му; а на грешника дава грижи - да събира и трупа, за да го предаде отпосле ономува, който е добър пред лицето Божие. И това е суета и гонене на вятър!</p>
							<p><strong><a name="3"></a>ГЛАВА 3.</strong></p>
							<p><br>1. Всичко си има време, време има за всяка работа под небето:<br>2. време да се родиш, и време да умреш; време да садиш, и време да скубеш насаденото;<br>3. време да убиваш, и време да лекуваш; време да събаряш, и време да съграждаш;<br>4. време да плачеш, и време да се смееш; време да тъгуваш, и време да играеш;<br>5. време да разхвърляш камъни, и време да събираш камъни; време да прегръщаш и време да избягваш прегръдки;<br>6. време да търсиш, и време да губиш; време да къташ, и време да пилееш;<br>7. време да раздираш, и време да съшиваш; време да мълчиш, и време да говориш;<br>8. време да обичаш, и време да мразиш; време за война, и време за мир.<br>9. Каква полза има работещият от онова, над което се труди?<br>10. Видях тая грижа, що Бог е дал на синовете човешки, за да се упражняват в това.<br>11. Всичко Той е направил да бъде хубаво в свое време, и вложил вечността в сърцето им, макар човек да не постига от начало до край делата, които Бог върши.<br>12. Познах, че за тях няма нищо по-добро, освен да се веселят и да правят добро през живота си.<br>13. И ако някой човек яде и пие, и вижда доброто във всеки свой труд, това е дар Божий.<br>14. Познах, че всичко, що прави Господ, пребъдва довека; към това няма какво да се прибавя, от това няма какво да се отнима; и Бог върши тъй, че да благоговеят пред лицето Му.<br>15. Каквото е било, то е и сега, и каквото ще бъде, то е вече било, - и Бог ще повика назад миналото.,<br>16. И още видях под слънцето: място за съд, а там - беззаконие; място за правда, а там - неправда.<br>17. И казах в сърце си: праведния и нечестивия Бог ще съди, понеже времето за всяко нещо и съдът за всяко дело е там.<br>18. Казах в сърце си за синовете човешки - да ги изпита Бог, и да видят, че те сами по себе си са животни,<br>19. защото съдбата на синовете човешки и съдбата на животните е съдба една: както умират едните, тъй умират и другите, и едно е диханието у всички, и човек няма предимство пред добитъка, понеже всичко е суета!<br>20. Всичко отива на едно място: всичко е произлязло от пръст, и всичко ще се върне в пръстта.<br>21. Кой знае: духът на синовете човешки възлиза ли нагоре, и духът на животните слиза ли надолу, в земята?<br>22. И тъй, аз видях, че няма нищо по-добро, освен човек да се наслаждава с делата си, понеже това е негов дял; защото, кой ще го доведе отпосле да погледа това, което ще бъде след него?</p>
							<p><strong><a name="4"></a>ГЛАВА 4.</strong></p>
							<p><br>1. Обърнах се и видях всякакви угнетения, които стават под слънцето; и ето, сълзите на угнетените, а утешител нямат: силата е в ръцете на потисниците им, а те утешител нямат.<br>2. И казах: блазе на мъртвите, умрели отдавна, повече, отколкото на живите, които живеят досега;<br>3. а по-блажен от едните и другите е онзи, който не е още съществувал, който не е видял лошите работи, що се вършат под слънцето.<br>4. Видях също, че всеки труд и всяка сполука в работите произвежда между човеците взаимна завист. И това е суета и гонене на вятър.<br>5. Глупавият седи с кръстосани ръце и гризе плътта си.<br>6. По-добре кривачка с покой, нежели шепа с труд и душевна мъка.<br>7. Обърнах се и видях друга суета под слънцето:<br>8. човек самотен, другиго си няма; няма ни син, ни брат, а пък на всичките му трудове край няма, и очите му се не насищат на богатство. "За кого ли пък - казва той - се трудя и лишавам от блага душата си?" - И това е суета и нехубава работа.<br>9. По-добре двама, нежели един, понеже имат добра награда за труда си.<br>10. Защото, ако падне единият, другият Ще подигне другаря си. Но горко на един, кога падне, а няма другиго, който да го подигне.<br>11. Също, кога лежат двама, топло им е; а един - как ще се сгрее?<br>12. И ,ако някой вземе да надвива на единия, то двамата ще устоят насреща му; и конец, на три осукан, не ще се скъса скоро.<br>13. По-добре беден, но умен момък, нежели стар, ала неразумен цар, който не Умее да приема съвети;<br>14. защото оня ще излезе от тъмница на царство, макар че се е родил беден в царството си.<br>15. Видях всички живи, които ходят под слънцето, с тогова, другия момък, който ще заеме мястото на оногова.<br>16. Брой нямаше всичкият оня народ, който беше пред него, макар отсетнешните не ще му се радват. И това е суета и гонене на вятър!<br>17. Пази ногата си, кога отиваш в Божия дом, и бъди готов повече да слушаш, нежели да гледаш, как безумни принасят жертви; защото те не мислят, че вършат лошо.</p>
							<p><strong><a name="5"></a>ГЛАВА 5.</strong></p>
							<p><br>1. Не бързай с езика си, и сърцето ти да не бърза да изговаря думи пред Господа: защото Бог е на небето, а ти на земята; затова думите ти да не бъдат много.<br>2. Защото, както сънища идват при много грижи, тъй и гласът на безумния се познава от многото думи.<br>3. Кога даваш оброк Богу, не се бави да го изпълниш, защото Той не благоволи към глупави: каквото си обрекъл, изпълни.<br>4. По-добре ти е да не обещаваш, нежели да обещаеш и да не изпълниш.<br>5. Не позволявай на устата си да вкарват в грях плътта ти и не говори пред Ангела (Божий): "това е грешка". Защо ти е да правиш така, че Бог да се разгневи на думата ти и да съсипе работата на ръцете ти?<br>6. Защото в многото сънища, както и в многото думи - много суета; но ти се бой от Бога.<br>7. Ако видиш в някоя област притеснение на сиромаха и нарушение на съда и на правдата, не се чуди на това: защото над високия гледа по-висок, а над тях - още по-висок;<br>8. а предимството на страната изцяло е царят, който се грижи за страната.<br>9. Който обича сребро, на сребро няма да се насити, и който обича богатство, той няма полза от това. И това е суета!<br>10. Увеличава се имотът - увеличават се и потребителите му: и каква облага за притежателя му нима само да гледа с очите си?<br>11. Сладък е сънят за оногова, който се труди, - ял той малко или много; ала преяждането не дава на богатия да заспи.<br>12. Има един мъчителен недъг, който съм видял под слънцето: богатство, пазено от притежателя му за негова вреда.<br>13. А това богатство загива от злочести случки: роди му се син, и нищо няма в ръцете му.<br>14. Както е излязъл гол из майчината си утроба, такъв си той отива, какъвто е дошъл; и нищо не ще вземе от труда си, що би могъл в ръка да понесе.<br>15. И това е тежък недъг: какъвто е дошъл, такъв си и отива. Каква, прочее, за него полза, като се е трудил на вятър?<br>16. А той през цял живот ял на тъмно, много дразнен, огорчавай и ядосвай.<br>17. Ето още какво намерих добро и приятно: да ядеш и да пиеш и да се наслаждаваш с доброто на всичките си трудове, с каквито се трудиш под слънцето през всички дни на живота си, които ти е дал Бог; защото това е твой дял.<br>18. И ако на някой човек Бог е дал богатство и имот и му е дал власт да се ползува от тях, да взима своя дял и да се наслаждава от трудовете си, - това е Божий дар.<br>19. Няма дълго време да помни той дните на живота си; затова Бог го и възнаграждава със сърдечна радост.</p>
							<p><strong><a name="6"></a>ГЛАВА 6.</strong></p>
							<p><br>1. Има едно зло, което видях под слънцето, и то често бива между човеците:<br>2. Бог дава на човека богатство, имот и слава, и за душата му няма оскудия в нищо, каквото и да пожелае; ала Бог не дава нему да се ползува от това, а се ползува от него чужди човек: това е суета и тежък недъг!<br>3. Ако някой народи сто деца, преживее много години и още се увеличат дните на живота му, но душата му не би се наслаждавала с добро, и нямаше за него дори погребение, то щях да кажа: пометниче е почестито от него,<br>4. защото е напразно дошло и отишло в тъмнина, и името му е покрито с мрак.<br>5. То дори не е видяло и не е познало слънцето: то е по-спокойно, нежели онзи.<br>6. А онзи, макар преживял и две хиляди години, без да се наслаждава с доброто, няма ли да иде все на едно място?<br>7. Всички трудове на човека са за гърлото му, а душата му се не насища.<br>8. А какво предимство има умният пред глупавия, какво - сиромахът, който знае да ходи пред живите?<br>9. По-добре е да виждаш с очи, нежели да се луташ с душа. И това е също суета и гонене на вятър.<br>10. Което съществува, то е вече наречено с име, и се знае, че това е - човекът, и че той не може да се препира с оногова, който е по-силен от него.<br>11. Има много такива работи, които увеличават суетата: тогава, кое е за човека по-добро?<br>12. Защото, кой знае, кое е добро за човека в живота, през всички дни на суетния му живот, които той прекарва като сянка? И кой ще каже на човека, какво ще бъде след него под слънцето?</p>
							<p><strong><a name="7"></a>ГЛАВА 7.</strong></p>
							<p><br>1. Добро име е по-добро от скъпи мазила, и смъртен ден - от рожден ден.<br>2. По-добре е да отиваш в къща, дето плачат за умрял, нежели да отиваш в къща, дето се пирува, защото там е краят на всеки човек, и живият ще приложи това към сърцето си.<br>3. Тъга е по-добро от смях; защото кога е печално лицето, сърцето става по-добро.<br>4. На умните сърцето е в къща, дето плачат, а на безумните сърцето - в къща, дето се веселят.<br>5. По-добре да слушаш изобличения от мъдър, нежели да слушаш песни на глупави;<br>6. защото смехът на глупавите е също, както кога пращи тръне под котел. И това е суета!<br>7. Притеснявайки другите, мъдрият става глупав, а подаръците развалят сърцето.<br>8. Краят на една работа е по-добър от началото й; търпелив е по-добър от високомерен.<br>9. Не бивай с духа си бръз на гняв, защото гневът се гнезди в сърцето на глупави.<br>10. Не думай: "защо прежните дни били по-добри от сегашните?", защото не от ум питаш за това.<br>11. Добро нещо е мъдростта, както и наследството, особено за ония, които виждат слънце;<br>12. защото под нейна сянка е също, както под сянката на сребро; но предимството на знанието е това, че мъдростта дава живот на притежателя си.<br>13. Виж Божиите дела: кой може да изправи това, което Бог е направил криво?<br>14. В честити дни ползувай се от доброто, а в злочести дни размисляй: едното и другото е сторил Бог, за да не може човек да каже нищо против Него.<br>15. Нагледах се на всичко през суетните мои дни: праведникът загива в своята праведност; нечестивецът живее дълго в нечестието си.<br>16. Не бивай много строг и недей се изтъква за много умен: защо да погубваш себе си?<br>17. Не се предавай на грях и не бивай безумен: защо да умираш без време?<br>18. Добре е, ако се държиш о едното и не махваш ръка от другото; защото, който се бои от Бога, ще избегне всичко това.<br>19. Мъдростта прави мъдрия по-силен от десет властника в един град.<br>20. Няма праведник на земята, който да прави добро и никак да не греши;<br>21. затова не обръщай внимание на всяка дума, която се говори, за да не чуеш роба си, кога те хули;<br>22. защото сърцето ти знае много случаи, когато и ти сам си хулил другите.<br>23. Всичко това съм изпитал с мъдрост; аз казах: "ще бъда мъдър", но мъдростта е далеко от мене.<br>24. Далеко е това, що е било, и дълбоко, дълбоко: кой ще го постигне?<br>25. Обърнах се със сърцето си, за да узная, изуча и издиря мъдростта и разума, и да позная нечестието на глупостта, невежеството и безумието, -<br>26. и намерих, че по-горчиво от смъртта е жената, защото тя е мрежа, сърцето й - примка, ръцете й - окови; добрият пред Бога ще се спаси от нея, а грешникът ще бъде уловен от нея.<br>27. Ето, това намерих аз, каза Еклисиаст, изпитвайки едно след друго.<br>28. Какво още е търсила душата ми, и го не намерих? - Мъж намерих един от хиляда, но жена между всички тях не намерих.<br>29. Само това намерих, че Бог направил човека прав, но човеците се пуснали в много мъдрувания.</p>
							<p><strong><a name="8"></a>ГЛАВА 8.</strong></p>
							<p><br>1. Кой е като мъдрия, и кой разбира значението на нещата? Мъдростта на човека просветлява лицето му, и строгостта на лицето му се изменява.<br>2. Аз казвам: пази царската дума, и то - поради клетвата пред Бога.<br>3. Не бързай да бягаш от лицето му и не упорствувай в лошите работи; защото той, каквото поиска, всичко може да стори.<br>4. Дето е думата на царя, там е властта; и кой ще му каже: какво правиш?<br>5. Който спазва заповед, той не изпитва никакво зло: сърцето на мъдрия знае и време, и наредба;<br>6. защото за всяка работа има си време и наредба; а за човека е голямо зло,<br>7. дето не знае, какво ще бъде; и как ще бъде това - кой ще му каже?<br>8. Човек не е властен над духа, за да удържи духа, и няма власт над смъртния ден, нито избава в тая борба, а нечестие няма да спаси нечестивеца.<br>9. Всичко това видях, и обръщах сърцето си към всяка работа, що се върши под слънцето. Бива време, кога човек господарува над човека за своя вреда.<br>10. Видях тогава, че погребваха нечестивци, че идваха и отхождаха от светото място и биваха забравяни в града, дето тъй постъпваха. И това е суета!<br>11. Скоро се не върши съд над лоши работи; от това се и не плаши сърцето на синовете човешки да прави зло.<br>12. Макар грешникът да върши сто пъти зло и да кисне в него, но аз зная, че ще бъде добро на ония, които се боят от Бога, които благоговеят пред лицето Му;<br>13. а за нечестивеца няма да има добро, и като сянка, кратко време ще пребъде онзи, който не благоговее пред Бога.<br>14. Има и такава суета на земята: праведници ги постига онова, що биха заслужили делата на нечестивци, а с нечестивци бива онова, що биха заслужили делата на праведници. И аз си казах: и това е суета!<br>15. И похвалих аз веселбата; защото няма по-добро за човека под слънцето, освен да яде, да пие и се весели: това го придружава в трудовете през дните на живота му, що му е дал Бог под слънцето.<br>16. Кога обърнах сърцето си към това, да постигна мъдрост и да разгледам работите, що се вършат на земята, и сред които човек не знае сън ни денем, ни нощем,<br>17. тогава видях всички дела Божии и намерих, че човек не може постигна работите, които се вършат под слънцето. Колкото и да се труди човек да изпитва, пак няма да постигне това. И ако някой мъдрец каже, че знае, той пак не може да постигне това.</p>
							<p><strong><a name="9"></a>ГЛАВА 9.</strong></p>
							<p><br>1. Към всичко това обърнах сърцето си за да изпитам, че праведници и мъдреци и техните работи са в Божия ръка и че човек не знае ни любов, ни омраза във всичко това, що е пред него.<br>2. За всекиго и за всички - едно: една съдба за праведник и нечестивец, за добър (и лош), за чист и нечист, за който принася жертви и който не принася; както за добродетелен, тъй и за грешник; както за който се кълне, тъй и за който се бои от клетва.<br>3. Това е тъкмо лошото във всичко, що се върши под слънцето, че една съдба е за всички, и сърцето на синовете човешки е пълно със зло, и в сърцето им, в живота им има безумие; а след това те отиват при умрелите.<br>4. Който е още между живите, има още надежда, понеже и куче живо е по-добре нежели мъртъв лъв.<br>5. Живите знаят, че ще умрат, а мъртвите нищо не знаят, и вече няма за тях награда, понеже и поменът за тях е предаден на забрава,<br>6. и любовта им, и омразата им, и ревността им са вече изчезнали, и нямат вече дял довека в нищо, що се върши под слънцето.<br>7. И тъй, иди, яж радостно хляба си и пий с радостно сърце виното си, щом Бог има благоволение към твоите работи.<br>8. Във всяко време да ти бъдат дрехите бели, и да има винаги слей на главата ти.<br>9. През всички дни на суетния си живот наслаждавай се от живота заедно с жената, която обичаш, и която ти е дал Бог под слънцето за всички твои суетни дни; защото това е твой дял в живота и в твоите трудове, с които се трудиш под слънцето.<br>10. Всичко, що може да върши ръката ти, според силите си върши; защото в гроба, където ще идеш, няма ни работа, ни мислене, ни знание, ни мъдрост.<br>11. Па се обърнах и видях под слънцето, че не на пъргави се дава сполучлив бяг, нито на храбри - победа, нито на мъдри - хляб, нито на разумни - богатство, нито на изкусни - благосклонност, но времето и случаят помагат на всички тях.<br>12. Защото човек си не знае времето. Както рибите налетяват в пагубна мрежа, и както птиците се заплитат в примки, тъй и синовете човешки се улавят в усилно време, кога дойде то неожидано върху тях.<br>13. Ето още каква мъдрост видях под слънцето, и тя ми се стори важна:<br>14. малък град, и в него малко човеци; Дойде против него велик цар, обсади го и захвана против него големи обсадни работи;<br>15. ала в него се намери човек сиромах, но умен, и той спаси с мъдростта си тоя град; и при все това никой се не сети за тоя сиромах.<br>16. И казах аз: мъдрост е по-добро от сила, и при все това мъдростта на сиромаха се пренебрегва, и думите му се не слушат.<br>17. Думи на мъдреци, изказани спокойно, се изслушват по-добре, нежели крясък на властелин между глупави.<br>18. Мъдрост е по-добро от войнишки сечива; но един, който погреши, ще погуби много добри неща.</p>
							<p><strong><a name="10"></a>ГЛАВА 10.</strong></p>
							<p><br>1. Мъртви мухи развалят и овоняват благовонното масло на мировареца: същото прави една малка глупост на уважаван човек за неговата мъдрост и чест.<br>2. Сърцето на мъдрия е надясно, а сърцето на глупавия - наляво.<br>3. По какъвто път и да ходи глупецът, у него винаги не достига смисъл, и всекиму той ще се изкаже, че е глупав.<br>4. Ако гневът на началника избухне върху тебе, не напущай мястото си, защото кротостта заглажда и големи грешки.<br>5. Има зло, което съм видял под слънцето, то е сякаш грешката, която иде от властелина:<br>6. невежеството се поставя на голяма височина, а богатите стоят ниско.<br>7. Видял съм роби на коне, а князе да ходят пеша като роби.<br>8. Който копае яма, сам ще падне в нея, и който събаря ограда, змия ще го ухапе.<br>9. Който дига камъни, може да се усади, и който цепи дърва, може да се изложи на опасност от тях.<br>10. Ако се притъпи брадвата, и ако острието й не бъде наточено, ще трябва да се напрягат сили; мъдростта знае това да поправи.<br>11. Ако змия ухапе преди обвиването й, то за обайника няма полза.<br>12. Думи от устата на мъдрец са благодат, а устата на глупец самия него погубват;<br>13. първите думи от устата му са глупост, а краят на речта от устата му - безумие.<br>14. Глупец ще наговори много, макар човек и да не знае, какво ще бъде; та и кой ще му каже, какво ще бъде след него?<br>15. Трудът на глупеца го уморява, защото не знае дори пътя за в града.<br>16. Горко ти, земьо, кога царят ти е дете, и кога князете ти ядат рано!<br>17. Блазе ти, земьо, кога царят ти е от род благороден, и князете ти ядат навреме, за подкрепа, а не за пресищане!<br>18. От леност ще нависне потонът, и кога се скръстят ръце, къщата ще прокапе.<br>19. Гощавки се уреждат за наслада, и виното весели живота; а за всичко отговаря среброто.<br>20. Дори и в мислите си не хули царя, и в спалнята си не хули богатия; защото небесна птица може да пренесе твоята дума, и крилата година да обади твоята реч.</p>
							<p><strong><a name="11"></a>ГЛАВА 11.</strong></p>
							<p><br>1. Пущай хляба си по водите, защото след много дни пак ще го намериш.<br>2. Давай дял на седем души, и дори на осем, защото не знаеш, каква неволя ще бъде на земята.<br>3. Кога се напълнят облаците, изливат дъжд на земята; и ако едно дърво падне към юг или към север, то си остава там, дето е паднало.<br>4. Който наблюдава вятъра, няма да сее, и който гледа на облаците, няма да жъне.<br>5. Както не знаеш пътищата на вятъра, нито как се образуват кости в утробата на трудна жена, тъй не можеш да узнаеш и делата на Бога, Който върши всичко.<br>6. Сутрин сей семето си и вечер не давай почивка на ръката си, защото не знаеш, едното ли, или другото повече ще успее, или едното и другото ще бъдат еднакво добри.<br>7. Сладка е светлината, и приятно е за очите да гледат слънце.<br>8. Ако човек преживее и много години, нека се весели през всички тях и нека помни тъмните дни, каквито ще има много: всичко, що иде, е суета!<br>9. Весели се в младостта си, момко, и сърцето ти да вкусва радост през дните на твоята младост; и ходи, където ти сърце тегли и дето ти очи видят; само знай, че за всичко това Бог ще те изведе на съд.<br>10. Пъди скръбта от сърцето си и отклонявай злото от тялото си, защото детинство и младост са суета.</p>
							<p><strong><a name="12"></a>ГЛАВА 12.</strong></p>
							<p><br>1. И помни твоя Създател през дните на младостта си, докле не са дошли тежки дни и не са настанали години, за които ще казваш: "няма за мене наслада в тях";<br>2. докле слънце, светлина, месечина и звезди не са потъмнели, и не са дошли пак черни облаци след дъжда;<br>3. докле не е настъпил оня ден, кога къщните пазачи затреперят, и силните мъже се прегънат; кога престанат да мелят, които мелят, понеже са останали малко; кога се помрачат ония, които през прозорец гледат;<br>4. кога пътните врата почнат да се затварят; кога замлъкне шумът на хромелите, и човек почне да става по гласа на петела, и дъщерите-певици замлъкнат;<br>5. кога висините бъдат за тях страшни, и по пътя ще има ужаси; кога зацъфти миндалът, и скакалецът стане тежък, и каперсът се пръсне; защото човек отива във вечния си дом, и оплаквачките са готови да го обкръжават по улицата;<br>6. докле се не скъса сребърната верижка и не се съдере златната превръзка, и не се строши стомната при извора, и не падне колелото над кладенеца.<br>7. И ще се върне пръстта в земята, каквото си е била; а духът ще се върне при Бога, Който го е дал.<br>8. Суета на суетите, каза Еклисиаст, всичко е суета!<br>9. Еклисиаст, освен че беше мъдър, но и учеше народа на знание. Той всичко изпитва, изучва и състави много притчи.<br>10. Еклисиаст гледа да намери хубави изречения и вярно записа думите на истината.<br>11. Думите на мъдреците са като остени, и като забити гвоздеи са техните изречения, дадени от единия Пастир.<br>12. А освен всичко туй, синко, пази се от това: да съставяш много книги - то няма край, и да четеш много - то е уморително за тялото.<br>13. Да изслушаме същината на всичко: бой се от Бога и пази Неговите заповеди, защото в това се заключава всичко за човека;<br>14. защото Бог ще изведе на съд всяка работа и всичко тайно, било то добро, било лошо.</p>

						</div></div></div>
			</div>

			<div>
				<div class="reader-message"></div>
			</div>
			<div aria-owns="toolbar"></div>
		</div>
	</body>
</html>
