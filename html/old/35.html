<!DOCTYPE html>
<html lang="bg">
	<head>
		<meta charset="UTF-8"/>
		<meta name="viewport" content="width=device-width, initial-scale=1.0"/>
		<title>35. Книга на пророк Осия</title>
	</head>
	<body>
		<div class="container" style="--line-height: 1.6em; --letter-spacing: -0.03em; --word-spacing: -0.05em; --text-alignment: start; --block-img-margin-right: unset; --block-img-margin-left: unset;" lang="bg" dir="ltr">
			<div class="header reader-header reader-show-element">
				<a class="domain reader-domain" href="https://bg-patriarshia.bg/bible-old-testament-35">bg-patriarshia.bg</a>
				<div class="domain-border"></div>
				<h1 class="reader-title">35. Книга на пророк Осия</h1>
				<div class="credits reader-credits"></div>
				<div class="meta-data">
					<div class="reader-estimated-time" data-l10n-args="{&quot;range&quot;:&quot;22–28&quot;,&quot;rangePlural&quot;:&quot;other&quot;}" data-l10n-id="about-reader-estimated-read-time" dir="ltr">22–28 minutes</div>
				</div>
			</div>

			<hr>

			<div class="content">
				<div class="moz-reader-content reader-show-element"><div id="readability-page-1" class="page"><div>

							<p><strong>Глава:&nbsp; <a href="#1">1</a>&nbsp; <a href="#2">2</a>&nbsp; <a href="#3">3</a>&nbsp; <a href="#4">4</a>&nbsp; <a href="#5">5</a>&nbsp; <a href="#6">6</a>&nbsp; <a href="#7">7</a>&nbsp; <a href="#8">8</a>&nbsp; <a href="#9">9</a>&nbsp; <a href="#10">10</a>&nbsp; <a href="#11">11</a>&nbsp; <a href="#12">12</a>&nbsp; <a href="#13">13</a>&nbsp; <a href="#14">14</a></strong></p>
							<p><strong><a name="1"></a>ГЛАВА 1.</strong></p>

							<p>1. Слово Господне, което биде към Осия, син Беериев, в дните на иудеиските царе Озия, Иоатама, Ахаза, Езекия, и в дните на израилския цар Иеровоама, син Иоасов.</p>
							<p>2. Начало на словото Господне към Осия. Рече Господ на Осия: "иди, вземи си жена блудница и деца от блудство; защото твърде много блудствува тая земя, след като отстъпи от Господа".</p>
							<p>3. И отиде, та взе Гомер, дъщеря на Дивлаима; и тя зачена и му роди син.</p>
							<p>4. И Господ му рече: "наречи му името Изреел, защото още малко ще се мине, и Аз ще отмъстя на дома Ииуев за кръвта, пролята в Изреел и ще прекратя царството на дома Израилев;</p>
							<p>5. в оня ден ще съкруша лъка Израилев в долина Изреел".</p>
							<p>6. И зачена пак и роди дъщеря, и Той му рече: "наречи й името Лорухама, защото Аз няма вече да помилувам дома Израилев, та да им прощавам.</p>
							<p>7. А дома Иудин ще помилувам и ще ги спася чрез техния Господ Бог, ще ги спася не с лък, нито с меч, нито с война, нито с коне и конници".</p>
							<p>8. И, като откърми Непомилувана, тя зачена и роди син.</p>
							<p>9. И рече Той: "наречи му името Лоами, защото вие не сте Мой народ, и Аз няма да бъда ваш (Бог).</p>
							<p>10. Но броят на синовете Израилеви ще бъде като морския пясък, който не може нито да се измери, нито да се изброи; и там, дето им говореха: вие сте не Мой народ, ще им казват: вие сте синове на Бога Живий.</p>
							<p>11. И ще се съберат синовете Иудини и синовете Израилеви наедно и ще си поставят един главатар и ще излязат из земята на преселението, защото велик е денят на Изрееля!</p>
							<p><strong><a name="2"></a>ГЛАВА 2.</strong></p>

							<p>1. Казвайте на братята си: Мой народ, и на сестрите си: Помилувана.</p>
							<p>2. Съдете се с майка си, съдете се; защото тя не е Моя жена, и Аз не съм й мъж; нека тя да махне блудството от лицето си и прелюбодейството от гърдите си,</p>
							<p>3. та да не я съблека до голо и да я изложа, както в деня на рождението й, да я не направя пустиня, да я не обърна в суха земя и да я не уморя с жажда.</p>
							<p>4. И децата й няма да помилувам, понеже те са деца от блудство.</p>
							<p>5. Защото майка им блудствува, осрами се оная, която ги зачена, понеже казваше: ще тръгна подир любовниците си, които ми дават хляб и вода, вълна и лен, дървено масло и питиета.</p>
							<p>6. Затова ето, Аз ще препреча пътя й с тръне и ще я заградя с ограда, и тя няма да намери пътеките си;</p>
							<p>7. ще се впусне подир любовниците си, ала не ще ги догони; ще ги търси, ала няма Да ги намери и ще рече: ще отида и ще се върна при първия си мъж; защото тогава ми беше по-добре, нежели сега.</p>
							<p>8. А тя не знаеше, че Аз, Аз й давах хляб, вино и дървено масло и умножих й среброто и златото, от което направиха истукан на Ваала.</p>
							<p>9. Затова ще взема назад хляба Си на времето му и виното Си на времето му и ще отнема вълната и лена Си, с която се покрива голотата й.</p>
							<p>10. И сега ще открия срамотата й пред очите на любовниците й, и никой не ще я изтръгне от ръката Ми.</p>
							<p>11. И ще прекъсна у нея всяка веселба, празниците й и новомесечията й, съботите й и всичките й тържества.</p>
							<p>12. И ще опустоша лозите й и смоковниците й, за които тя казва: това ми са подаръци, с които ме надариха моите любовници; и Аз ще ги превърна на гори, и полските зверове ще ги изядат.</p>
							<p>13. И ще я накажа за дните, прекарани в служене на Вааловци, когато тя им кадеше и, като се накичи с обеци и огърлици, ходеше подир любовниците си, а Мене забрави, казва Господ.</p>
							<p>14. Поради това и Аз ще я отвлека, ще я доведа в пустиня и ще й говоря по сърце.</p>
							<p>15. И ще й дам оттам лозята й и долина Ахор за преддверие на надежда; и там тя ще пее, както в дните на младините си и както в деня, когато излезе из Египетската земя.</p>
							<p>16. И в оня ден, казва Господ, ти ще Ми викаш: мъжо мой, и няма вече да Ми викаш: Ваали.</p>
							<p>17. И ще премахна имената на Вааловци от устата й, и няма вече да се споменават имената им.</p>
							<p>18. И ще сключа в онова време зарад тях съюз с полските зверове, с птиците небесни и с влечугите по земята; и лък, и меч, и война ще изтребя от оная земя, и ще им дам да живеят в безопасност.</p>
							<p>19. И ще те сгодя за Себе Си вовеки, ще те сгодя за Себе Си в правда и съд, в благост и милосърдие;</p>
							<p>20. ще те сгодя за Себе Си във вярност, и ти ще познаеш Господа.</p>
							<p>21. И в оня ден Аз ще чуя, казва Господ, ще чуя небето, и то ще чуе земята,</p>
							<p>22. и земята ще чуе хляба и виното и дървеното масло; а тия ще чуят Изреел.</p>
							<p>23. И ще я посея за Себе Си на земята, и ще помилувам Непомилувана и ще кажа на неМойнарод: ти си Мой народ, а той ще рече: Ти си мой Бог!"</p>
							<p><strong><a name="3"></a>ГЛАВА 3.</strong></p>

							<p>1. И каза ми Господ: иди още и полюби жена, обичана от мъж, но прелюбодейница, също тъй, както Господ люби синовете Израилеви, а те се обръщат към други богове и обичат гроздените им питки.</p>
							<p>2. И придобих си я за петнайсет сребърника, за хомер и полухомер ечемик;</p>
							<p>3. и рекох й: "остани у мене много дни; не блудствувай и не бивай с други; също и аз ще бъда за тебе.</p>
							<p>4. Защото дълго време синовете Израилеви ще останат без цар, без княз и без жертви, без жертвеник, без ефод и терафим.</p>
							<p>5. След това ще се обърнат синовете Израилеви и ще потърсят Господа, своя Бог, и Давида, своя цар, и ще благоговеят пред Господа и пред благостта Му в последните дни".</p>
							<p><strong><a name="4"></a>ГЛАВА 4.</strong></p>

							<p>1. Чуйте словото Господне, синове Израилеви; защото Господ има съд с жителите на тая земя, понеже няма нито истина, нито милосърдие, нито богопознание на земята.</p>
							<p>2. Клетва и измама, убийство, кражба и прелюбодейство твърде много се разпространиха, и кръвнина върви след кръвнина.</p>
							<p>3. Затова ще се разплаче тая земя, и ще изнемощеят всички, които живеят на нея, с полските зверове и небесните птици; дори и морските риби ще загинат.</p>
							<p>4. Но никой да не спори, никой да не изобличава другиго; и твоят народ е като ония, които спорят със свещеника.</p>
							<p>5. Ти ще паднеш денем; с тебе и пророкът ще падне нощем, и Аз ще погубя майка ти.</p>
							<p>6. Изтребен ще бъде Моят народ, защото му знание не достига: понеже ти отхвърли знанието, и Аз ще те отхвърля от свещенодействие пред Мене; и понеже ти забрави закона на твоя Бог, и Аз ще забравя децата ти.</p>
							<p>7. Колкото повече те се умножават, толкова повече грешат против Мене; славата им ще обърна в безславие.</p>
							<p>8. Те се хранят от греховете на Моя народ, и към неговото беззаконие се стреми душата им.</p>
							<p>9. И каквото стане с народа, това ще стане и със свещеника; ще го накажа според пътищата му и ще му въздам според делата му.</p>
							<p>10. Ще ядат - и няма да се наситят; ще блудствуват - и няма да се размножат, защото престанаха да служат на Господа.</p>
							<p>11. Блудство, вино и питиета завладяха сърцата им.</p>
							<p>12. Моят народ пита дървото си, и неговият жезъл му дава отговор; защото духът на блудството ги е въвел в заблуда, и, блудствувайки, отстъпиха от своя Бог.</p>
							<p>13. Повръх планини принасят жертви и по ридове кадят под дъб, топола и теревинт, защото им е хубава сянката; затова дъщерите ви блудствуват, и снахите ви прелюбодействуват.</p>
							<p>14. Аз ще оставя да наказвам дъщерите ви, кога блудствуват, и снахите ви, кога прелюбодействуват, защото вие сами сте откъм блудниците и с любодейци принасяте жертви, а невежият народ гине.</p>
							<p>15. Ако ти, Израилю, блудствуваш, поне Иуда да не грешеше; и не отивайте в Галгал и не възлизайте на БетАвен и не се кълнете: жив е Господ!</p>
							<p>16. Защото като упорита телица упорствува Израил; затова Господ ще ги пасе ли сега като агнета на широко пасбище?</p>
							<p>17. Привързал се към идолите Ефрем; остави го!</p>
							<p>18. Отвратително е пиянството им,съвсем са се предали на блудство; князете им обичат, що е срамотно.</p>
							<p>19. Ще ги обхване вятърът с крилата си, и ще се засрамят от жертвите си.</p>
							<p><strong><a name="5"></a>ГЛАВА 5.</strong></p>

							<p>1. Чуйте това, свещеници, внимавайте, доме Израилев, и приклони ухо, доме царев; защото ще има съд за вас, понеже бяхте примка в Масифа и изопната мрежа на Тавор.</p>
							<p>2. Дълбоко потънаха те в разпътство, но Аз ще накажа всички тях.</p>
							<p>3. Ефрема Аз познавам, и Израил не е скрит от Мене; защото ти блудствуваш, Ефреме, и Израил се оскверни.</p>
							<p>4. Делата им не ги оставят да се обърнат към своя Бог, защото духът на блудството е вътре в тях, и Господа те не познаха.</p>
							<p>5. И гордостта на Израиля е унизена в очите им; и Израил и Ефрем ще паднат поради нечестието си; ще падне и Иуда с тях.</p>
							<p>6. Със своите овци и с воловете си ще тръгнат да търсят Господа и няма да Го намерят: Той се оттегли от тях.</p>
							<p>7. Те изневериха Господу, защото родиха чужди деца; сега новият месец ще ги погълне с имотите им.</p>
							<p>8. Затръбете с рог в Гива, с тръба в Рама; провиквайте се в БетАвен: след тебе, Вениамине!</p>
							<p>9. Ефрем ще стане пустиня в деня на наказанието; Аз възвестих това между колената Израилеви.</p>
							<p>10. Вождовете Иудини станаха като ония, които преместят межди: ще излея като вода върху тях Моя гняв.</p>
							<p>11. Угнетен е Ефрем, поразен е чрез съд, защото пожела да върви подир суетното.</p>
							<p>12. И ще бъда като молец за Ефрема и като червей за дома Иудин.</p>
							<p>13. И видя Ефрем болестта си, и Иуда - раната си; и тръгна Ефрем за Асур и прати при цар Иарева; но той не ще може да ви изцери, и няма да ви излекува от раната.</p>
							<p>14. Защото Аз съм като лъв за Ефрема и като лъвче за дома Иудин; Аз, Аз ще разкъсам и ще замина; ще отнеса - и никой няма да спаси.</p>
							<p>15. Ще тръгна, ще се върна в Моето място, докле те не се признаят за виновни и не потърсят лицето Ми.</p>
							<p><strong><a name="6"></a>ГЛАВА 6.</strong></p>

							<p>1. В скръбта си те от ранно утро ще Ме търсят и ще казват: да идем и да се върнем при Господа! защото Той ни нарании Той ще ни изцели, порази - и ще превърже раните ни;</p>
							<p>2. ще ни оживи в два дни, в третия ден ще ни издигне, и ние ще живеем пред лицето Му.</p>
							<p>3. И тъй, нека познаем, нека се стремим да познаем Господа; като утринна зора е появата Му, и Той ще дойде при нас като дъжд; като късен дъжд ще напои земята.</p>
							<p>4. Какво да ти сторя, Ефреме? Какво да ти сторя, Иудо? благочестието ви е като утринна мъгла и като роса, която скоро изчезва.</p>
							<p>5. Затова Аз ги поразявах чрез пророците и биех ги с думи на устата Си, и съдът Ми е като изгряваща светлина.</p>
							<p>6. Защото Аз искам милост, а не жертва, и богопознание повече, нежели всесъжения.</p>
							<p>7. И те, като Адама, нарушиха завета и там Ми изневериха.</p>
							<p>8. Галаад е град на нечестивци, опръскай с кръв.</p>
							<p>9. Както разбойници причакват човека, тъй сбирщина свещеници убиват по пътя за Сихем и вършат мръсотии.</p>
							<p>10. В дома на Израиля Аз виждам ужасно нещо; там Ефрем блудствува, оскверни се Израил.</p>
							<p>11. И за тебе, Иудо, е назначена жътва, когауо върна от плен Моя народ.</p>
							<p><strong><a name="7"></a>ГЛАВА 7.</strong></p>

							<p>1. Докато лекувах Израиля, откри се неправдата на Ефрема и злодейството на Самария; защото те лъжат; и крадец се вмъква, и разбойник граби по улици.</p>
							<p>2. Не помислят те в сърце си, че Аз помня всичките им злодейства; сега ги обикалят делата им; те са пред лицето Ми.</p>
							<p>3. Със злодейството си веселят царя и с лъжите си - князете.</p>
							<p>4. Те всички горят от прелюбодейство, като пещ, опалена от хлебаря, който престава да я подклажда, щом замеси тестото, и то възкисне.</p>
							<p>5. "Денят е на нашия цар!" казват князете, разпалени до болест от вино, а той протяга ръка към кощунците.</p>
							<p>6. Защото с коварството си те правят сърцето си подобно на пещ; хлебарят им спи цяла нощ, а заран тя гори като пламтящ огън.</p>
							<p>7. Те всички са разпалени като пещ и поглъщат съдиите си; всичките им царе падат, и никой от тях не вика към Мене.</p>
							<p>8. Ефрем се смеси с народите, Ефрем стана като пита необърната.</p>
							<p>9. Чуждите поглъщаха силата му-и той не забеляза; седина го покри, а той не знае.</p>
							<p>10. И гордостта на Израиля е унизена в очите им - и при все това те се не обърнаха към Господа, своя Бог, и Го не потърсиха.</p>
							<p>11. И Ефрем стана като глупав гълъб - без сърце: призовават египтяни, отиват в Асирия.</p>
							<p>12. Кога отидат. Аз ще хвърля върху тях мрежата Си; като птици небесни ще ги сваля; ще ги накажа, както бе казано в тяхното събрание.</p>
							<p>13. Горко им, задето отстъпиха от Мене; гибел тям, задето се отметнаха от Мене! Аз ги спасявах, а те говореха лъжа против Мене.</p>
							<p>14. И не викаха към Мене от сърце, когато пискаха по леглата си; събират се зарад хляб и вино, а от Мене отстъпват.</p>
							<p>15. Аз ги вразумявах и укрепях мишците им, а те замисляха зло против Мене.</p>
							<p>16. Те се обръщаха, но не към Всевишния, станаха като неверен лък; ще паднат от меч князете им зарад дързостта на езика си; това ще бъде гавра над тях в земята Египетска.</p>
							<p><strong><a name="8"></a>ГЛАВА 8.</strong></p>

							<p>1. Турни тръбата на уста си! Неприятелят като орел ще налети върху дома Господен, задето те нарушиха завета Ми и престъпиха закона Ми.</p>
							<p>2. Към Мене ще викат: "Боже мой! ние Те познахме, ние сме Израил".</p>
							<p>3. Отхвърли Израил доброто; враг ще го преследва.</p>
							<p>4. Поставяха си сами царе, без Мене; туряха си князе, но без Мое знание; от среброто си и златото си направиха идоли: оттам е гибелта.</p>
							<p>5. Остави те телецът ти, Самарийо! разпали се гневът Ми против тях; докога не ще могат се очисти?</p>
							<p>6. Защото и той е дело на Израиля. Художник го е направил, и затова той не е бог; на късове ще стане самарийският телец!</p>
							<p>7. Понеже те сееха вятър, буря ще пожънат; жито на корен той не ще има, зърното няма да даде брашно, ако пък и даде, чужди ще го погълнат.</p>
							<p>8. Погълнат е Израил; сега те ще бъдат между народите като негоден съсъд.</p>
							<p>9. Те отидоха при Асур като див осел, който се скита самотен; Ефрем придобиваше разположение към себе си чрез подаръци.</p>
							<p>10. Ако и да пращаха дарове на народите, Аз скоро ще ги събера, и те ще поччзт да страдат от времето на царя на князете;</p>
							<p>11. защото Ефрем насъзида много жертвеници за грях, - за грях му и послужиха тия жертвеници.</p>
							<p>12. Аз му написах важните Мои закочи, но той ги счете за чужди.</p>
							<p>13. В жертвените приноси към Мене те принасят месо и го ядат; Господу те са неугодни; сега Той ще си спомни тяхното нечестие и ще ги накаже за греховете им: те Ще се върнат в Египет.</p>
							<p>14. Забрави Израил Създателя си и съзида капища, и Иуда насъгради много укрепени градове; но Аз ще пратя огън върху градовете му-и той ще погълне дворците му.</p>
							<p><strong><a name="9"></a>ГЛАВА 9.</strong></p>

							<p>1. Не се радвай, Израилю, до възторг, както другите народи, защото ти блудствуваш, след като отстъпи от твоя Бог: обичаш блудодейни дарове по всички гумна.</p>
							<p>2. Гумно и лин няма да ги хранят, и надеждата на лозов сок ще ги излъже.</p>
							<p>3. Няма да живеят те на земята Господня: Ефрем ще се върне в Египет, и в Асирия ще ядат нечисто.</p>
							<p>4. Няма да правят възлияния Господу от вино, и неугодни ще Му бъдат жертвите им; те ще бъдат за тях като хляб за жалейка: всички, които го ядат, ще се осквернят, защото техният хляб е за душите им, а в дома Господен той няма да влезе.</p>
							<p>5. Какво ще правите в деня на тържеството и в деня на празника Господен?</p>
							<p>6. Защото ето, те ще си отидат поради опустошението; Египет ще ги събере, Мемфис ще ги погребе; сребърните им драгоценности коприва ще заглуши; бодил ще има в шатрите им.</p>
							<p>7. Дойдоха дни на посещение, дойдоха дни за отплата. Нека узнае Израил, че глупав е предсказвачът, безумен е оня, който се издава за вдъхновен, поради многото ти беззакония и голямата враждебност!</p>
							<p>8. Ефрем е страж до моя Бог; пророкът е мрежа на птицеловци по всичките му пътища; съблазън има в дома на неговия Бог.</p>
							<p>9. Дълбоко паднаха те, развратиха се, както в дните на Гива; Той ще си спомни тяхното нечестие, ще ги накаже за греховете им.</p>
							<p>10. Като грозде в пустиня Аз намерих Израиля; като пръв плод на смоковница, в първото й време, видях Аз бащите ви, но те отидоха при Ваал-Фегора и се предадоха на срамотии, и сами станаха мръсни като ония, които бяха обикнали.</p>
							<p>11. От Ефремовци като птица ще отлети славата (на детородието): ни раждане, ни бременност, нито зачеване (ще има).</p>
							<p>12. А макар и да са възпитали децата си, ще ги отнема; защото горко им, когато се отдръпна от тях!</p>
							<p>13. Ефрем, както го видях Аз до Тир, е насаден на хубава местност; обаче Ефрем ще изведе децата си при убиец.</p>
							<p>14. Дай им. Господи... какво ще им дадеш? Дай им утроба, която да не ражда, и - сухи ненки.</p>
							<p>15. Всичкото им зло е в Галгал: там ги Аз намразих за лошите им дела; ще ги изгоня от Моя дом, няма вече да ги обичам; всичките им князе са отстъпници.</p>
							<p>16. Поразен е Ефрем; изсъхна коренът им - няма да принасят плод; ако пък и раждат, Аз ще умъртвя желания плод на утробата им.</p>
							<p>17. Ще ги отхвърли моят Бог, защото те Го не послушаха, и ще бъдат скитници между народите.</p>
							<p><strong><a name="10"></a>ГЛАВА 10.</strong></p>

							<p>1. Израил е клонеста лоза, умножава плода си; колкото повече той има плод, толкова повече умножава жертвениците; колкото по-добра е земята му, толкова повече те украсяват кумирите.</p>
							<p>2. Раздели се сърцето им, затова и ще бъдат наказани: Той ще разруши техните жертвеници, ще разбие кумирите им.</p>
							<p>3. Сега те казват: "нямаме цар, понеже се не побояхме от Господа! а царят, - какво ще ни стори той?"</p>
							<p>4. Говорят празни думи, кълнат се лъжливо, сключват съюзи; затова ще се яви съд над тях, както отровна трева по браздите на нива.</p>
							<p>5. За телеца на Бет-Авен ще затреперят жителите на Самария; ще се разплаче за него народът му, и жреците му, които се радваха за него, ще плачат за славата му, защото тя ще побегне от него.</p>
							<p>6. И сам той ще бъде занесен в Асирия - в дар на цар Иарева; посрамен ще бъде Ефрем, и ще се посрами Израил от своя заговор.</p>
							<p>7. Ще изчезне в Самария царят й - като пяна върху водна повърхност.</p>
							<p>8. И ще бъдат изтребени оброчищата на Авен - грехът на Израиля; с тръни и бодили ще обраснат жертвениците им и ще кажат на планините: "покрийте ни", и на хълмовете: "паднете върху ни!"</p>
							<p>9. Повече, отколкото в дните на Гива, си грешил, Израилю; там те устояха; войната в Гаваон против синовете на нечестието ги не постигна.</p>
							<p>10. По Мое желание ще ги накажа; ще се съберат против тях народите, и те ще бъдат свързани за двойното им престъпление.</p>
							<p>11. Ефрем е обучена телица, навикнала да вършее, и Аз Сам ще туря хомота на тлъстата му шия; Ефрема ще яздат, Иуда ще оре, Иаков ще брани.</p>
							<p>12. Сейте си в правда - и ще пожънете милост; разоравайте си целина, защото време е да потърсите Господа, та Той, кога дойде, да ви одъжди с правда.</p>
							<p>13. Отгледвахте нечестие - жънете беззаконие, ядете плода на лъжата, защото ти се надяваше на своя път, на многото си ратници.</p>
							<p>14. И ще се появи смут в твоя народ, и всички твои твърдини ще бъдат разрушени, както Салман разруши Бет-Арбел в деня на битката: майка биде убита с децата.</p>
							<p>15. Ето какво ще ви стори Ветил заради крайното ви нечестие.</p>
							<p><strong><a name="11"></a>ГЛАВА 11.</strong></p>

							<p>1. Призори ще загине царят Израилев! Когато Израил беше млад. Аз го обичах и от Египет извиках Сина Си.</p>
							<p>2. Викаха ги, а те отбягваха от лицето им; принасяха жертва на Вааловци и кадяха на истукани.</p>
							<p>3. Аз Сам учих Ефрема да ходи, носих го на ръцете Си, а те не съзнаваха, че ги лекувам.</p>
							<p>4. Влечах ги с човешки връзки, с връзки на любов. Аз бях за тях като такъв, който сваля хомота от челюстите им, и кротко им храна подлагах.</p>
							<p>5. Няма да се върне той в Египет; но Асур - той ще му бъде цар, защото те не поискаха да се обърнат към Мене.</p>
							<p>6. И ще падне меч върху града му, ще унищожи неговите защитници и ще ги погълне за техните замисли.</p>
							<p>7. Народът Ми упорствува в отцепването си от Мене, и макар да го призовават към възвишено, той се не издига единодушно.</p>
							<p>8. Как ще постъпя с тебе, Ефреме? Как ще те предам, Израилю? Ще постъпя ли с тебе, както с Адама? Ще ти сторя ли, каквото и на Севоим? Превърна се в Мене сърцето Ми, разпали се всичката Ми жалост!</p>
							<p>9. Няма да постъпя според яростта на гнева Си, няма да изтребя Ефрема, защото Аз съм Бог, а не човек; сред тебе е Светият; Аз няма да вляза в града.</p>
							<p>10. Подир Господа те ще тръгнат. Като лъв Той ще издаде гласа Си, ще издаде гласа Си - и ще побързат към Него синовете от запад,</p>
							<p>11. ще полетят от Египет като птици, и от земята Асирийска - като гълъби, и ще ги поселя в домовете им, казва Господ.</p>
							<p>12. Окръжил Ме е Ефрем с лъжа, и домът Израилев - с лукавство; Иуда се държеше още о Бога и верен беше със светиите.</p>
							<p><strong><a name="12"></a>ГЛАВА 12.</strong></p>

							<p>1. Ефрем пасе вятър и тича подир източния вятър, всеки ден умножава лъжа и разорение, сключват те съюз с Асур, и в Египет се отпраща дървено масло.</p>
							<p>2. Но и с Иуда Господ има съд, - и Той ще споходи Иакова по пътищата му, и ще му въздаде по делата му.</p>
							<p>3. Още в майчината си утроба той спъваше брата си, а като порасна, бори се с Бога.</p>
							<p>4. Той се бори с Ангела - и надделя; плака и Го моли; във Ветил Той ни намери и там говори с нас.</p>
							<p>5. А Господ е Бог Саваот; Йехова е името Му.</p>
							<p>6. Обърни се и ти към твоя Бог; спазвай милост и съд и уповавай се всякога на твоя Бог.</p>
							<p>7. Хананеец с неверни къпони в ръка обича да онеправдава;</p>
							<p>8. и Ефрем казва: "обаче аз разбогатях; натрупах си имоти, макар че във всичките ми трудове няма да намерят нищо незаконно, което да бъде грях".</p>
							<p>9. Пък Аз, Господ, Бог твой, от самата земя Египетска, пак ще те поселя в сенници, както в дните на празника.</p>
							<p>10. Аз говорих към пророците и умножавах виденията и чрез пророците употребявах притчи.</p>
							<p>11. Ако Галаад стана Авен, то и те станаха суетни, в Галгал колеха за жертва телци, и жертвениците им стояха като купища камъни по бразди на нива.</p>
							<p>12. Избяга Иаков на нивите сирийски, и служи Израил за жена и за жена овци пази.</p>
							<p>13. Чрез пророк изведе Господ Израиля из Египет и чрез пророк го Той пази.</p>
							<p>14. Силно разсърди Ефрем Господа, и затова кръвта му Господ ще остави върху него и поруганието му ще обърне върху него.</p>
							<p><strong><a name="13"></a>ГЛАВА 13.</strong></p>

							<p>1. Когато Ефрем говореше, всички трепереха. Той беше висок в Израиля; но провини се чрез Ваала - и загина.</p>
							<p>2. И сега притуриха към греха: направиха си излени истукани от среброто си, според както разбираха, - изцяло работа на художници, - и казват на людете, които принасят жертва: "целувайте телци!"</p>
							<p>3. Поради това те ще бъдат като утринна мъгла, като роса, която скоро изчезва, като мекина, отвявана от гумното, като дим от комин.</p>
							<p>4. Но Аз съм Господ, Бог твой, от земята Египетска, - и ти не трябва да познаваш други бог, освен Мене, и няма спасител, освен Мене.</p>
							<p>5. Аз те признах в пустинята, в жадната земя.</p>
							<p>6. Имайки паша, те бяха сити; а когато се насищаха, възгордяваше се сърцето им, и поради това Ме забравяха.</p>
							<p>7. И Аз ще бъда за тях като лъв, като лъвче ще причаквам на пътя.</p>
							<p>8. Ще нападам върху тях като мечка, на която малките са ограбени; ще раздирам булото на сърцата им и ще ги изядам там като лъвица; полски зверове ще ги разкъсват.</p>
							<p>9. Ти погуби себе си, Израилю, защото само в Мене е твоята опора!</p>
							<p>10. Де е царят ти сега? Нека той те спаси във всички твои градове! Де са твоите съдии, за които казваше: "дай ни цар и началници"?</p>
							<p>11. И Аз ти дадох цар в гнева Си и го отнех в негодуването Си.</p>
							<p>12. Вързано е във възел беззаконието на Ефрема, запазен е грехът му.</p>
							<p>13. Мъки родилни ще го постигнат; той е син неразумен, инак, не би стоял дълго в положението на раждащо се дете.</p>
							<p>14. От властта на ада ще ги изкупя, от смърт ще ги избавя. Де ти е, смърте, жилото? Де ти е, аде, победата? разкаяние за това не ще имам.</p>
							<p>15. Ако и да е плодовит Ефрем между братята, но ще дойде източен вятър, ще се дигне вятърът Господен от пустинята, и ще пресъхне кладенецът му, ще пресекне изворът му: той ще ограби съкровищницата с всички драгоценни съдове.</p>
							<p><strong><a name="14"></a>ГЛАВА 14.</strong></p>

							<p>1. Опустошена ще бъде Самария, защото въстана срещу своя Бог: от меч ще паднат те, младенците им ще бъдат о камък разбити, и непразните им жени ще бъдат разсечени.</p>
							<p>2. Обърни се, Израилю, към Господа, твоя Бог; защото ти падна поради нечестието си.</p>
							<p>3. Вземете със себе си молитвени думи и се обърнете към Господа; речете Му: "отнеми всяко беззаконие и приеми ни за добро, и ние ще принесем жертва от устата си.</p>
							<p>4. Асур няма вече да ни спасява; няма да се качваме на кон и няма вече да казваме към изделието на нашите ръце: о, богове наши; защото у Тебе има милосърдие към сираци".</p>
							<p>5. Ще излекувам отмятането им, ще ги обикна по благоволение; защото гневът Ми се отвърна от тях.</p>
							<p>6. Аз ще бъда роса за Израиля; той ще цъфне като крин, и ще разпусне корените си, както Ливан.</p>
							<p>7. Ще се разширят клоните му, и хубостта му ще бъде като на маслина, и благоуханието от него като от ливан.</p>
							<p>8. Ще се върнат ония, които седяха под сянката му, ще имат жито в изобилие - и ще цъфнат като лоза, ще бъдат славни като вино ливанско.</p>
							<p>9. "Каква работа имам още с идолите?" ще рече Ефрем. - Аз ще го чуя и милостно ще погледна на него; Аз ще бъда като зелен кипарис: от Мене ще ти бъдат плодовете.</p>
							<p>10. Кой е мъдър, за да разбере това? Кой е разумен, за да познае това? защото прави са пътищата Господни, и праведници ходят по тях, а беззаконниците ще паднат на тях.</p>

						</div></div></div>
			</div>

			<div>
				<div class="reader-message"></div>
			</div>
			<div aria-owns="toolbar"></div>
		</div>
	</body>
</html>
