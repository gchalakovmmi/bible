<!DOCTYPE html>
<html lang="bg">
	<head>
		<meta charset="UTF-8"/>
		<meta name="viewport" content="width=device-width, initial-scale=1.0"/>
		<title>43. Книга на пророк Софония</title>
	</head>
	<body>
		<div class="container" style="--line-height: 1.6em; --letter-spacing: -0.03em; --word-spacing: -0.05em; --text-alignment: start; --block-img-margin-right: unset; --block-img-margin-left: unset;" lang="bg" dir="ltr">
			<div class="header reader-header reader-show-element">
				<a class="domain reader-domain" href="https://bg-patriarshia.bg/bible-old-testament-43">bg-patriarshia.bg</a>
				<div class="domain-border"></div>
				<h1 class="reader-title">43. Книга на пророк Софония</h1>
				<div class="credits reader-credits"></div>
				<div class="meta-data">
					<div class="reader-estimated-time" data-l10n-args="{&quot;range&quot;:&quot;7–9&quot;,&quot;rangePlural&quot;:&quot;other&quot;}" data-l10n-id="about-reader-estimated-read-time" dir="ltr">7–9 minutes</div>
				</div>
			</div>

			<hr>

			<div class="content">
				<div class="moz-reader-content reader-show-element"><div id="readability-page-1" class="page"><div>

							<p><strong>Глава:&nbsp; <a href="#1">1</a>&nbsp; <a href="#2">2</a>&nbsp; <a href="#3">3</a></strong></p>

							<p><strong><a name="1"></a>ГЛАВА 1.</strong></p>

							<p>1. Слово Господне, което биде към Софония, син на Хусия, син на Годолия, син на Амория, син на Езекия, в дните на Иосия, син Амонов, цар иудейски.</p>
							<p>2. Всичко ще изтребя от лицето на земята - казва Господ:</p>
							<p>3. ще изтребя човеци и добитък, ще изтребя птици небесни и риби морски, и съблазните заедно с нечестивите; ще изтребя човеците от лицето на земята, казва Господ.</p>
							<p>4. И ще простра ръката Си върху Иудея и върху всички жители на Йерусалим; ще изтребя от това място остатъците на Ваала, името на жреците със свещениците,</p>
							<p>5. и ония, които върху покривите се покланят на войнството небесно, и ония от покланящите се, които се кълнат в Господа и се кълнат в царя си,</p>
							<p>6. и ония, които отстъпиха от Господа, не търсиха Господа и не Го подирват.</p>
							<p>7. Замълчи пред лицето на Господа Бога, защото близо е денят Господен. Вече приготви Господ жертвеното клане, назначи, кого да повика.</p>
							<p>8. И в деня на жертвата Господня Аз ще споходя князете, синовете на царя и всички, които се обличат в дреха на чуждо-племенници;</p>
							<p>9. ще споходя в оня ден всички, които прескачат праг, които дома на своя Господ напълнят с насилие и измама.</p>
							<p>10. И ще има в оня ден, казва Господ, вик при Рибни порти и ридание при другите порти и голямо разрушение на хълмовете.</p>
							<p>11. Плачете, жители от долната част на града, защото ще изчезне целият търговски народ, и изтребени ще бъдат натоварените със сребро.</p>
							<p>12. И в онова време Аз ще огледам Йерусалим със светило и ще накажа ония, които седят на дрождието си и казват в сърце си: "Господ не прави ни добро, ни зло", -</p>
							<p>13. и ще станат богатствата им плячка, и къщите им ще запустеят; те ще построят къщи, а няма да живеят в тях, ще насадят лозя, а вино от тях няма да пият.</p>
							<p>14. Близо е великият ден Господен, близо-и твърде бърза: вече се чува гласът на деня Господен. Горчиво ще завика тогава и най-храбрият!</p>
							<p>15. Ден на гняв е тоя ден, ден на скръб и на теснотия, ден на опустошение и разорение, ден на тъма и на мрак, ден на облак и на мъгла,</p>
							<p>16. ден на тръба и на боен вик против укрепени градове и високи кули.</p>
							<p>17. И Аз ще отесня човеците, и те ще ходят като слепи, защото съгрешиха против Господа, и разхвърлена ще бъде кръвта им като прах, и плътта им - като смет.</p>
							<p>18. Ни среброто им, нито златото им не ще може да ги спаси в деня на гнева Господен, и от огъня на ревността Му ще бъде погълната цялата тая земя, защото изтребване, и при това внезапно, ще извърши Той над всички жители земни.</p>

							<p><strong><a name="2"></a>ГЛАВА 2.</strong></p>

							<p>1. Изучете се внимателно, изучете, народе необуздани,</p>
							<p>2. докле не е дошло определението - денят ще прехвръкне като мекина - докле не е дошъл върху ви пламенният гняв Господен, докле не е настъпил денят на яростта Господня.</p>
							<p>3. Потърсете Господа, всички смирени на земята, които изпълнявате законите Му; потърсете правдата, потърсете смиреномъдрието; може би ще се скриете в деня на гнева Господен.</p>
							<p>4. Защото Газа ще бъде напусната, и Аскалон ще опустее. Азот ще бъде изгонен посред ден, и Екрон ще се изкорени.</p>
							<p>5. Горко на жителите от приморската страна, на критския народ! Словото Господне е върху вас, хананейци, земя Филистимска! Аз ще те изтребя, и ти няма да имаш жители, -</p>
							<p>6. и ще стане приморската страна овчарска кошара и ограда за добитък.</p>
							<p>7. И тоя край ще се падне на остатъка от Иудиния дом, и ще пасат там и в къщите на Аскалон вечер ще си почиват, защото Господ, техният Бог, ще ги споходи и ще върне плена им.</p>
							<p>8. Чух Аз хулата на Моава и обидите на синовете Амонови, как те се подиграваха с Моя народ и се големееха на пределите му.</p>
							<p>9. Затова жив съм Аз! казва Господ Саваот, Бог Израилев; Моав ще бъде като Содом, и синовете на Амона ще бъдат като Гомора, притежание на коприва, солна ровина, пустиня навеки; остатъкът от народа Ми ще ги вземе плячка, и оцелелите от човеците Ми ще ги получат в наследство.</p>
							<p>10. Това им е за високомерието им, задето те се подиграваха и се големееха над народа на Господа Саваота.</p>
							<p>11. Страшен ще бъде за тях Господ: Той ще изтреби всички земни богове, и Нему ще се покланят - всеки от мястото си - всички острови на народите.</p>
							<p>12. И вие, етиопци, ще бъдете избити с Моя меч.</p>
							<p>13. Господ ще простре ръката Си на север, ще унищожи Асур и ще обърне Ниневия в развалини, в място сухо като пустиня,</p>
							<p>14. и стада ще лежат сред нея и всякакъв род животни; пеликан и еж ще нощуват в резбените й украшения; гласът им ще се разнася из прозорците, разрушението ще се покаже на вратните стълбове, защото няма да има на тях кедрова обложка.</p>
							<p>15. Ето какво ще стане тържествуващият град, който живее безгрижно и казва в сърце си: "аз съм, и няма други освен мене". Как стана той развалина, леговище за зверове! Всеки, минавайки покрай него, ще подсвирне и ще махне с ръка.</p>

							<p><strong><a name="3"></a>ГЛАВА 3.</strong></p>

							<p>1. Горко на града нечист и омърсен, който притеснява!</p>
							<p>2. Не слуша гласа, не взима от наставления, на Господа не се уповава, към своя Бог не се приближава.</p>
							<p>3. Князете му посред него са рикащи лъвове, съдиите му - вечерни вълци, които не оставят до сутринта нито една кост.</p>
							<p>4. Пророците му са човеци лекомислени, вероломни; свещениците му оскверняват светинята, тъпчат закона.</p>
							<p>5. Господ е праведен посред него,не върши неправда, всяка сутрин явява Своя съд неизменно; но беззаконникът не знае срам.</p>
							<p>6. Аз изтребих народи - разрушени са твърдините им; пусти направих улиците им, тъй че никой не ходи по тях; разорени са градовете им: няма нито един човек, няма жители.</p>
							<p>7. Аз казах: "бой се само от Мене, приемай наставления!" и няма да бъде изтребено жилището му, и няма да го постигне злото, каквото му бях определил; а те прилежно се стараеха да покварват всичките си действия.</p>
							<p>8. И тъй, чакайте Ме, казва Господ, до оня ден, когато ще се дигна за опустошение; защото е определено от Мене да събера народи, да свикам царства, за да излея върху тях Моето негодувание, всичката ярост на Моя гняв; защото от огъня на яростта Ми ще бъде погълната цялата земя.</p>
							<p>9. Тогава Аз пак ще дам на народите чисти уста, та всички да призовават името на Господа и да Му служат единодушно.</p>
							<p>10. От страните отвъд реката на Етиопия поклонниците Ми - децата на Моите разпилени - ще Ми принесат дарове.</p>
							<p>11. В оня ден ти няма да се срамиш от своите различни постъпки, с каквито грешеше против Мене, защото тогава Аз ще отстраня из средата ти ония, които напразно се хвалеха със своята знатност, и няма вече да се превъзнасяш на светата Ми планина.</p>
							<p>12. Но ще оставя всред тебе народ смирен и прост, и те ще се уповават на името Господне.</p>
							<p>13. Остатъците от Израиля няма да вършат неправда, няма да говорят лъжа, и няма да се намери в устата им коварен език, защото сами ще се пасат и ще лежат, и никой няма да ги разтревожи.</p>
							<p>14. Ликувай, дъще Сионова! тържествувай, Израилю! весели се и радвай се от все сърце, дъще Иерусалимова!</p>
							<p>15. Господ отмени присъдата над тебе, изгони врага ти! Господ, Цар Израилев, е посред тебе: повече няма да видиш зло.</p>
							<p>16. В оня ден ще кажат на Йерусалим: "не бой се", и на Сион: "да не отслабват ръцете ти!</p>
							<p>17. Господ, Бог твой, е посред тебе: Той е силен да те спаси; ще се развесели за тебе с радост, ще бъде милостив по любовта Си, ще тържествува за тебе с песни".</p>
							<p>18. Тъгуващите за тържествени празненства Аз ще събера; твои са те, върху тях тежи укор.</p>
							<p>19. Ето, Аз ще отесня всички твои притеснители в онова време и ще спася онова, що хроми, ще събера разсеяното и ще ги туря на почит и именитост по цяла тая земя на техния укор.</p>
							<p>20. В онова време ще ви доведа и тогава пак ще ви събера; защото ще ви направя именити и почетни между всички земни народи, когато ще върна вашия плен пред очите ви, казва Господ.</p>

						</div></div></div>
			</div>

			<div>
				<div class="reader-message"></div>
			</div>
			<div aria-owns="toolbar"></div>
		</div>
	</body>
</html>
