<!DOCTYPE html>
<html lang="bg">
	<head>
		<meta charset="UTF-8"/>
		<meta name="viewport" content="width=device-width, initial-scale=1.0"/>
		<title>18. Послание на св. ап. Павла до Филипяни</title>
	</head>
	<body>
		<div class="container" style="--line-height: 1.6em; --letter-spacing: -0.03em; --word-spacing: -0.05em; --text-alignment: start; --block-img-margin-right: unset; --block-img-margin-left: unset;" lang="bg" dir="ltr">
			<div class="header reader-header reader-show-element">
				<a class="domain reader-domain" href="https://bg-patriarshia.bg/bible-new-testament-18">bg-patriarshia.bg</a>
				<div class="domain-border"></div>
				<h1 class="reader-title">18. Послание на св. ап. Павла до Филипяни</h1>
				<div class="credits reader-credits"></div>
				<div class="meta-data">
					<div class="reader-estimated-time" data-l10n-args="{&quot;range&quot;:&quot;10–13&quot;,&quot;rangePlural&quot;:&quot;other&quot;}" data-l10n-id="about-reader-estimated-read-time" dir="ltr">10–13 minutes</div>
				</div>
			</div>

			<hr>

			<div class="content">
				<div class="moz-reader-content reader-show-element"><div id="readability-page-1" class="page"><div>

							<p><strong>Глава: <a href="#1">1</a> <a href="#2">2</a> <a href="#3">3</a> <a href="#4">4</a></strong></p>
							<p><strong><a name="1"></a>ГЛАВА 1.</strong></p>
							<audio controls><source src="/new/audio/b18/c1.mp3" type="audio/mpeg">Your browser does not support the audio element.</audio>

							<p>1. Павел и Тимотей, раби Иисус Христови,-до всички в Христа Иисуса светии, които се намират във Филипи, с епископи и дякони:</p>
							<p>2. благодат вам и мир от Бога Отца нашего и от Господа Иисуса Христа.</p>
							<p>3. Благодаря на моя Бог, колчем си спомня за вас,</p>
							<p>4. (като винаги във всяка моя молитва се моля с радост за всинца ви,)</p>
							<p>5. именно, за вашето участие в благовестието от първия ден дори досега,</p>
							<p>6. като съм уверен в това, че Тоя, Който почна у вас доброто дело, ще го върши дори до деня на Иисуса Христа,</p>
							<p>7. както е и право да мисля това за всинца ви, защото ви имам на сърце, и кога съм в окови, и кога защищавам и утвърждавам благовестието, понеже всички вие ми сте съучастници в благодатта.</p>
							<p>8. Бог ми е свидетел, колко много обичам всинца ви с любовта Ииеус Христова.</p>
							<p>9. И моля се, щото вашата любов все повече и повече да изобилва чрез познание и разбиране на всичко,</p>
							<p>10. за да различавате, що е по-добро, та да бъдете чисти и без препънка в деня Христов,</p>
							<p>11. изпълнени с плодове на правда, даруваш чрез Иисуса Христа, за слава и похвала Божия.</p>
							<p>12. Желая, братя, да знаете, че тия неща, които ми се случиха, спомогнаха за по-голям успех на благовестието,</p>
							<p>13. тъй че моите в Христа окови станаха известни на цялата претория и на всички други,</p>
							<p>14. и повечето от братята на Господа, насърчени от моите окови, почнаха по-смело, без страх да проповядват словото Божие.</p>
							<p>15. Някои, наистина, от завист и обич към препирня, проповядват Христа, а други-от добро разположение.</p>
							<p>16. Едните от желание да се препират проповядват Христа нечисто, като мислят, че увеличават тежината на оковите ми;</p>
							<p>17. другите пък проповядват от любов, като знаят, че аз съм поставен да защищавам благовестието.</p>
							<p>18. Но що от това? Както и да бъде, било престорено, било искрено, Христос се проповядва; затова се радвам, и ще се радвам,</p>
							<p>19. защото зная, че това ще ми послужи за спасение с вашата молитва и чрез съдействие на Духа Иисус Христов,</p>
							<p>20. според както очаквам с нетърпение и се надявам, че в нищо не ще се посрамя, но при всяко дръзновение, както винаги, и сега ще се възвеличи Христос в тялото ми - било чрез живот, било чрез смърт.</p>
							<p>21. Защото за мене животът е Христос, а смъртта - придобивка.</p>
							<p>22. Ако ли живеенето ми в плът принася плод на делото, то кое да предпочета, не зная.</p>
							<p>23. Обладават ме и двете: желая да се освободя и да бъда с Христа, защото това е много по-добро;</p>
							<p>24. но да оставам в плътта е потребно за вас.</p>
							<p>25. И аз това с увереност зная, че ще остана и ще пребъда с всички ви за ваш успех и радост във вярата,</p>
							<p>26. та похвалата ви в Христа Иисуса да се умножава чрез мене, кога дойда повторно при вас.</p>
							<p>27. Само живейте достойно за Христовото благовестие, та, дойда ли и ви видя, или отсъствувам, да чуя за вас, че стоите в един дух, като се подвизавате единодушно за евангелската вяра,</p>
							<p>28. и не се стряскайте в нищо от противниците: това е тям доказателство за по-гибел, а вам - за спасение. И това е от Бога,</p>
							<p>29. защото вам е дарувано заради Христа не само да вярвате в Него, но и да страдате за Него,</p>
							<p>30. като се подвизавате със същия подвиг, какъвто Ьидяхте у мене и сега чувате за мене.</p>
							<p><strong><a name="2"></a>ГЛАВА 2.</strong></p>
							<audio controls><source src="/new/audio/b18/c2.mp3" type="audio/mpeg">Your browser does not support the audio element.</audio>

							<p>1. И тъй, ако има някоя утеха в Христа, ако има някоя разтуха в любовта, ако има някое общуване на духа, ако има някое милосърдие и състрадание,-</p>
							<p>2. направете пълна радостта ми: имайте едни мисли, като имате една и съща любов, и бъдете единодушни и единомислени;</p>
							<p>3. нищо не вършете от обич към препирня или от пустословие, но от смиреномъдрие смятайте един другиго за по-горен от себе си.</p>
							<p>4. Не се грижете всеки само за себе си, но и за другите.</p>
							<p>5. Понеже вие трябва да имате същите мисли, каквито е имал Иисус Христос,</p>
							<p>6. Който, бидейки в образ Божий, не счете за похищение да бъде равен Богу;</p>
							<p>7. но понизи Себе Си, като прие образ на раб и се уподоби на човеци; и по вид се оказа като човек,</p>
							<p>8. смири Себе Си, бидейки послушен дори до смърт, и то смърт кръстна.</p>
							<p>9. Затова и Бог Го високо въздигна и Му даде име, което е по-горе от всяко име,</p>
							<p>10. та в името на Иисуса да преклони колене всичко небесно, земно и подземно,</p>
							<p>11. и всеки език да изповяда, че Иисус Христос е Господ, за слава на Бога Отца.</p>
							<p>12. Тъй щото, възлюбени мои, както винаги сте послушни, не само в мое присъствие, но много повече сега, когато отсъствувам, със страх и трепет вършете вашето спасение,</p>
							<p>13. защото Бог е, Който ви прави и да искате, и да действувате според благата Му воля.</p>
							<p>14. Всичко вършете без ропот я съмнение,</p>
							<p>15. за да бъдете безукорни и чисти, непорочни чеда Божии посред опърничав и развратен род, посред който сияете като светила в света,</p>
							<p>16. имайки в себе си словото на живота, за моя похвала в деня Христов, че не напразно тичах и не напразно се трудих.</p>
							<p>17. Но, ако и да се жертвувам за жертвата и за служението на вярата ви, аз се радвам и сърадвам всинца ви;</p>
							<p>18. тъй също и вие се радвайте и ме сърадвайте.</p>
							<p>19. А надявам се в Господа Иисуса наскоро да пратя при вас Тимотея, та и аз, като узная как сте, да се утеша духом.</p>
							<p>20. Понеже нямам никого равно усърден, който толкова искрено да се грижи за вас,</p>
							<p>21. защото всички търсят своето, а не Иисус Христовото;</p>
							<p>22. а неговата опитност вие знаете: той, като син към баща, заедно с мене слугува при благовествуването.</p>
							<p>23. Него, прочее, надявам се да изпратя веднага, щом узная, какво ще стане с мене;</p>
							<p>24. и уверен съм в Господа, че и сам скоро ще дойда при вас.</p>
							<p>25. Счетох обаче за нужно да изпратя при вас брата Епафродита, мой сътрудник и съратник, а ваш пратеник и услужник в нуждите ми,</p>
							<p>26. понеже той копнееше да види всинца ви и дълбоко скърбеше, задето сте чули, че беше болен.</p>
							<p>27. Защото той боледува до умиране; но Бог го помилува, и не само него, но и мене, за да ми се не прибави скръб върху скръб.</p>
							<p>28. Поради това изпратих го по-скоро, та, като го видите пак, да се зарадвате, и аз да бъда по-малко наскърбен.</p>
							<p>29. Приемете го, прочее, в Господа с всяка радост, и такива имайте на почет,</p>
							<p>30. понеже за Христовото дело той беше почти на умиране, като презря живота си, за да допълни недостига на вашето към мене служение.</p>
							<p><strong><a name="3"></a>ГЛАВА 3.</strong></p>
							<audio controls><source src="/new/audio/b18/c3.mp3" type="audio/mpeg">Your browser does not support the audio element.</audio>

							<p>1. Прочее, братя мои, радвайте се в Господа. Едно и също да ви пиша, за мене не е тежко, а за вас то е назидателна</p>
							<p>2. Пазете се от псетата, пазете се от злите работници, пазете се от лъжеобрязване,</p>
							<p>3. защото истинското обрязване сме ние, които духом служим Богу и се хвалим с Христа Иисуса, и не на плътта се уповаваме,</p>
							<p>4. макар че аз мога да се уповавам и на плътта. Ако някой друг мисли да се уповава на плътта, то още повече аз,</p>
							<p>5. обрязаният в осмия ден, от Израилев род, от Вениаминово коляно, евреин от евреите, по закон - фарисеин,</p>
							<p>6. по ревност - гонител на Божията църква, по правдата на закона - непорочен.</p>
							<p>7. Но това, що беше за мене придобивка, поради Христа счетох го за вреда.</p>
							<p>8. Па смятам, че и всичко е вреда, поради превъзходството на познаването Христа Иисуса, моя Господ, заради Когото от всичко се отрекох, и всичко считам за смет, за да придобия Христа,</p>
							<p>9. и да се намеря в Него, имайки не своя от закона праведност, а придобивана чрез вяра в Христа, сиреч праведност от Бога чрез вяра;</p>
							<p>10. за да позная Него, и силата на възкресението Му, и участието в страданията Му, като се уподобявам на Него в смъртта Му,</p>
							<p>11. та дано някак достигна възкресението на мъртвите.</p>
							<p>12. Казвам тъй, не защото вече достигнах, или че се усъвършенствувах, но се стремя, дано постигна това, за което бях застигнат от Христа Иисуса.</p>
							<p>13. Братя, аз не мисля за себе си, че съм постигнал това; но едно само правя: като забравям, що е зад мене, и като се силно стремя към това, що е пред мене,</p>
							<p>14. тичам към целта - към наградата на горното от Бога призвание в Христа Иисуса.</p>
							<p>15. Които, прочее, сме съвършени, това да мислим; ако ли за нещо инак мислите, Бог и него ще ви разкрие.</p>
							<p>16. Но по това, до което достигнахме, нека бъдем единомислени и да следваме същото правило.</p>
							<p>17. Подражавайте, братя, на мене и гледайте ония, които постъпват по образец, какъвто имате в нас.</p>
							<p>18. Понеже мнозина, за които ви съм често говорил, а сега дори със сълзи говоря, постъпват като врагове на кръста Христов;</p>
							<p>19. техният край е погибел, техният бог - коремът, а славата - в срама им; те мислят за земното.</p>
							<p>20. А нашето живелище е на небесата, отдето очакваме и Спасителя, Господа нашего Иисуса Христа,</p>
							<p>21. Който ще преобрази унизеното наше тяло тъй, че то да стане подобно на Неговото славно тяло, със силата, чрез която Той може и да покорява на Себе Си всичко.</p>
							<p><strong><a name="4"></a>ГЛАВА 4.</strong></p>
							<audio controls><source src="/new/audio/b18/c4.mp3" type="audio/mpeg">Your browser does not support the audio element.</audio>

							<p>1. И тъй, възлюбени и многожелани мои братя, моя радост и венец, стойте твърдо в Господа, възлюбени.</p>
							<p>2. Моля Еводия, моля и Синтихия да имат единомислие в Господа;</p>
							<p>3. па моля и тебе, искрени сътруднико, помагай тям, които се подвизаваха в благовестието заедно с мене и с Климента и с другите ми сътрудници, чиито имена са в книгата на живота.</p>
							<p>4. Радвайте се винаги в Господа, и пак ще кажа: радвайте се.</p>
							<p>5. Вашата кротост да бъде известна на всички човеци. Господ е близо.</p>
							<p>6. Не се грижете за нищо, но във всичко чрез молитва и моление с благодарност откривайте пред Бога своите просби, -</p>
							<p>7. и Божият мир, който надвишава всеки ум, ще запази вашите сърца и мисли в Христа Иисуса.</p>
							<p>8. Прочее, братя мои, за това, що е истинно, що е честно, що е справедливо, що е чисто, що е любезно, що е достославно, за това, що е добродетел, що е похвала, - само за него мислете.</p>
							<p>9. Което научихте, приехте, чухте и видяхте в мене, това вършете, - и Бог на мира ще бъде с вас.</p>
							<p>10. Аз твърде много се зарадвах в Господа, задето вече отново почнахте да се грижите за мене; вие и по-преди се грижехте за мене, ала нямахте сгодно време.</p>
							<p>11. Казвам това, не защото се нуждая, понеже се научих да се задоволявам с каквото имам:</p>
							<p>12. знам да живея и в оскъдност, знам да живея и в изобилие; научен съм на всичко и всякак, и сит да бъда и глад да търпя, и в обилие да бъда и в лишение.</p>
							<p>13. Всичко мога чрез Иисуса Христа, Който ме укрепява.</p>
							<p>14. При все това добре сторихте, като взехте участие в моята скръб.</p>
							<p>15. А знаете и вие, филипяни, че в начало на благовестието, когато излязох из Македония, нямаше нито една църква, която да ми даде, или от която да приема нещо, освен вас еднички;</p>
							<p>16. защото и в Солун, и веднъж, и дваж ми пращахте за нуждите ми.</p>
							<p>17. Казвам това, не че искам да ми давате, но търся плода, който се умножава във ваша полза.</p>
							<p>18. Получих всичко и имам излишно; преизпълних се с блага, като приех пратения от вас по Епафродита дар, който е мирис благоуханен, жертва приятна, благо угодна Богу.</p>
							<p>19. Бог мой, по Своето богатство, да запълни всяка ваша нужда, за слава чрез Христа Иисуса.</p>
							<p>20. А на Бога, нашия Отец, слава вовеки веков. Амин.</p>
							<p>21. Поздравете всеки светия в Христа Иисуса. Поздравяват ви братята, които са с мене.</p>
							<p>22. Поздравяват ви всички светии, а особено които са от кесаревия дом.</p>
							<p>23. Благодатта на Господа нашего Иисуса Христа да бъде е всички вас. Амин.</p>

						</div></div></div>
			</div>

			<div>
				<div class="reader-message"></div>
			</div>
			<div aria-owns="toolbar"></div>
		</div>
	</body>
</html>
