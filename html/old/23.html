<!DOCTYPE html>
<html lang="bg">
	<head>
		<meta charset="UTF-8"/>
		<meta name="viewport" content="width=device-width, initial-scale=1.0"/>
		<title>23. Книга Притчи Соломонови</title>
	</head>
	<body>
		<div class="container" style="--line-height: 1.6em; --letter-spacing: -0.03em; --word-spacing: -0.05em; --text-alignment: start; --block-img-margin-right: unset; --block-img-margin-left: unset;" lang="bg" dir="ltr">
			<div class="header reader-header reader-show-element">
				<a class="domain reader-domain" href="https://bg-patriarshia.bg/bible-old-testament-23">bg-patriarshia.bg</a>
				<div class="domain-border"></div>
				<h1 class="reader-title">23. Книга Притчи Соломонови</h1>
				<div class="credits reader-credits"></div>
				<div class="meta-data">
					<div class="reader-estimated-time" data-l10n-args="{&quot;range&quot;:&quot;69–88&quot;,&quot;rangePlural&quot;:&quot;other&quot;}" data-l10n-id="about-reader-estimated-read-time" dir="ltr">69–88 minutes</div>
				</div>
			</div>

			<hr>

			<div class="content">
				<div class="moz-reader-content reader-show-element"><div id="readability-page-1" class="page"><div>

							<p><strong>Глава <a href="#1">1</a>&nbsp; <a href="#2">2</a>&nbsp; <a href="#3">3</a>&nbsp; <a href="#4">4</a>&nbsp; <a href="#5">5</a>&nbsp; <a href="#6">6</a>&nbsp; <a href="#7">7</a>&nbsp; <a href="#8">8</a>&nbsp; <a href="#9">9</a>&nbsp; <a href="#10">10</a>&nbsp; <a href="#11">11</a>&nbsp; <a href="#12">12</a>&nbsp; <a href="#13">13</a>&nbsp; <a href="#14">14</a>&nbsp; <a href="#15">15</a>&nbsp; <a href="#16">16</a>&nbsp; <a href="#17">17</a>&nbsp; <a href="#18">18</a>&nbsp; <a href="#19">19</a>&nbsp; <a href="#20">20</a>&nbsp; <a href="#21">21</a>&nbsp; <a href="#22">22</a>&nbsp; <a href="#23">23</a>&nbsp; <a href="#24">24</a>&nbsp; <a href="#25">25</a>&nbsp; <a href="#26">26</a>&nbsp; <a href="#27">27</a>&nbsp; <a href="#28">28</a>&nbsp; <a href="#29">29</a>&nbsp; <a href="#30">30</a>&nbsp; <a href="#31">31</a></strong></p>
							<p><strong><a name="1"></a>ГЛАВА 1.</strong></p>
							<p><br>1. Притчи на Соломона, син Давидов, цар израилски,<br>2. за да се познае мъдрост и поука, за да се разберат изреченията на разума;<br>3. за да се усвоят правилата на благоразумие, правосъдие, съд и правота;<br>4. да се даде на прости разумност, на юноша - знание и разсъдливост.<br>5. Ако мъдър слуша, ще умножи познанията си, и разумен ще намери мъдри съвети,<br>6. за да разбира притча и дълбока реч, думите на мъдреците и техните загадки.<br>7. Начало на мъдростта е страхът Господен; (добре разумяват всички, които се водят от него; а благоговението към Бога е начало на разбиране;) само глупци презират мъдрост и поука.<br>8. Слушай, синко, поуката на баща си и не отхвърляй завета на майка си,<br>9. защото това е красен венец за главата ти и украшение за шията ти.<br>10. Синко, ако те прелъстяват грешници, не скланяй;<br>11. ако кажат: "дойди с нас, да направим засада за убийство, да причакаме непорочния без вина,<br>12. жив да го погълнем, както поглъща преизподнята, и цял като слизащия в гроб;<br>13. да си натрупаме всякакъв драгоценен имот, да напълним къщите си с плячка;<br>14. ти ще хвърляш жребия си заедно с нас, един клет ще има за всички ни",<br>15. синко, не ходи на път с тях, задръж ногата си от пътеките им,<br>16. защото нозете им тичат към зло и бързат кръв да проливат:<br>17. не напразно се разпъва мрежа пред птици.<br>18. Но те правят засада против кръвта ей, дебнат против душите си.<br>19. Такива са пътищата на всекиго, който е алчен за чуждо добро: то отнема живота на оногова, който го е заграбил.<br>20. Премъдростта говори високо на улицата, издига гласа си по стъгдите;<br>21. проповядва в главните места на съборите, при входовете на градските порти говори своята реч:<br>22. "докога, невежи, ще обичате невежеството? Докога буйните ще се наслаждават с буйство? Докога глупците ще мразят знанието?<br>23. Обърнете се към моите изобличения; ето, аз ще излея духа си върху вас, ще ви явя думите си.<br>24. Аз виках, а вие не послушахте; простирах ръка, но нямаше кой да внимава;<br>25. и вие отхвърлихте всички мои съвети, и изобличенията ми не приехте.<br>26. Затова и аз ще се насмея на вашата гибел; ще се порадвам, кога ви ужас нападне,<br>27. кога ви нападне ужас като буря, и беда като вихър мине над вас, кога ви постигне скръб и утеснение.<br>28. Тогава ще ме викат, и аз не ще чуя; от сутрин ще ме дирят, и не ще ме намерят.<br>29. Задето намразиха знанието и не избраха за себе си страха Господен;<br>30. задето не приеха моя съвет и презряха всичките ми изобличения,<br>31. затова те и ще ядат от плодовете на своите пътища и ще се насищат от своите замисли.<br>32. Защото невежите ще ги убие тяхното упорство, а глупците ще ги погуби тяхната безгрижност;<br>3<strong>3</strong>. но който слуша мене, ще живее безопасно и спокойно, без да се страхува от зло."</p>
							<p><strong><a name="2"></a>ГЛАВА 2.</strong></p>
							<p><br>1. Синко, ако приемеш думите ми и спазиш в себе си заповедите ми,<br>2. тъй че направиш ухото си внимателно към мъдростта, и приклониш сърцето си към размишление;<br>3. ако призоваваш знанието и викаш към разума;<br>4. ако го търсиш като сребро и го издирваш като съкровище, -<br>5. ще разумееш страха Господен и ще намериш познание за Бога.<br>6. Защото Господ дава мъдрост; от устата Му иде знание и разум;<br>7. Той запазва за праведните спасение; Той е щит за ходещите непорочно;<br>8. Той варди пътищата на правдата и брани пътеката на Своите светии.<br>9. Тогава ще разумееш правда и правосъдие, правота и всяка добра пътека.<br>10. Кога мъдрост влезе в сърцето ти, и знанието бъде приятно на душата ти,<br>11. тогава разсъдливостта ще те брани, разумът ще те варди,<br>12. за да те спаси от зъл път, от човек, който говори лъжа,<br>13. от ония, които напущат правите пътеки, за да ходят по тъмни пътища;<br>14. от ония, които се радват, вършейки зло, които се възхищават от зла развала,<br>15. чиито пътища са криви, и които блуждаят по свои пътеки;<br>16. за да те спаси от жената на другиго, от чуждата, която подслажда думите си,<br>17. която е оставила другаря на младостта си и е забравила завета на своя Бог.<br>18. Домът й води към смърт, и пътеките й - към мъртъвци;<br>19. никой от влезлите при нея не се връща и не встъпя в пътя на живота.<br>20. Затова ходи по пътя на добрите и придържай се о пътеките на праведните;<br>21. защото праведните ще живеят на земята, и непорочните ще пребъдват на нея;<br>22. а беззаконните ще бъдат изтребени от земята и вероломните - изкоренени от нея.</p>
							<p><strong><a name="3"></a>ГЛАВА 3.</strong></p>
							<p><br>1. Синко, поуката ми не забравяй, и сърцето ти да пази моите заповеди;<br>2. защото те ще ти придадат дълги дни, години на живот и мир.<br>3. Милост и истина да те не оставят: обвържи с тях шията си, напиши ги върху скрижалите на сърцето си, -<br>4. и ще намериш милост и благоволение в очите на Бога и на човеците.<br>5. Надявай се на Господа от все сърце и не се осланяй на твоя разум.<br>6. Във всичките си пътища познавай Него, и Той ще оправи твоите пътеки.<br>7. Не се смятай за мъдрец; бой се от Господа и бягай от злото:<br>8. това ще бъде здраве за твоето тяло и храна за твоите кости.<br>9. Давай почит Господу от имота си и от наченките на всичките си печалби, -<br>10. и твоите житници ще се напълнят до излишък, твоите ликове ще преливат от мъст.<br>11. Не пренебрегвай, синко, наказанието от Господа, и да не ти е тежко от Неговото изобличение;<br>12. защото когото Господ обича, него наказва и към него благоволи, както баща към сина си.<br>13. Блажен човек, който е придобил мъдрост, и човек, който е спечелил разум, -<br>14. защото нея да придобиеш е по-добре, отколкото сребро да придобиеш, и печалбата от нея е повече, отколкото от злато:<br>15. тя е по-скъпа от драгоценни камъни; (ни едно зло не може да й се противи; тя е добре позната на всички, които се приближават към нея,) и нищо, което е теб въжделено, не ще се сравни с нея.<br>16. В десницата й е дългоденствие, а в левицата й - богатство и слава; (от устата й излиза правда; закон и милост носи на езика си;)<br>17. пътищата й са приятни пътища, и всичките й пътеки - мирни.<br>18. Тя е дърво за живот на ония, които я придобиват, и блажени са, които я запазват.<br>19. Господ с премъдрост основа земята, с разум утвърди небесата;<br>20. чрез Неговата премъдрост се разтварят бездните и облаците ръсят роса.<br>21. Синко, не изпущай тия неща отпред очите си, пази здравомислие и разсъдливост, -<br>22. и те ще бъдат живот за душата ти и украшение за шията ти.<br>23. Тогава ще вървиш безопасно по пътя си, и ногата ти не ще се спъне.<br>24. Кога легнеш да спиш, не ще се боиш, и кога заспиш, сънят ти ще бъде приятен.<br>25. Не ще се уплашиш от внезапен страх, нито от нападение, що иде от нечестивци;<br>26. защото Господ ще бъде твое упование и ще запази ногата от примка.<br>27. Не отказвай да сториш добро ономува, който се нуждае, кога ръка ти има сила да го стори.<br>28. Не казвай на приятеля си: "иди си и дойди пак, и утре ще ти дам", кога имаш при себе си. (Защото не знаеш, какво ще роди утрешният ден.)<br>29. Не крой зло против ближния си, когато с доверие живее при тебе.<br>30. Не сваждай се с човека без причина, когато не ти е сторил зло.<br>31. Да ти се не ревне човек, който постъпя насилствено, и не избирай ни един от пътищата му;<br>32. защото Господ се гнуси от развратния, и с праведните има общение.<br>33. Проклятие Господне е върху дома на нечестивия, а жилището на благочестивите Бог благославя.<br>34. Над кощунници Той се присмива, а на смирени дава благодат.<br>35. Мъдрите ще наследят слава, а глупците - безславие.</p>
							<p><strong><a name="4"></a>ГЛАВА 4.</strong></p>
							<p><br>1. Слушайте, деца, бащина поука и внимавайте, та на разум да се научите,<br>2. защото добро учение ви дадох. Не оставяйте моята заповед.<br>3. Защото и аз бях син на баща си нежно любим и едничък на майка си;<br>4. и баща ми ме поучаваше и ми думаше: нека сърцето ти задържи думите ми; пази моите заповеди и живей.<br>5. Придобивай мъдрост, придобивай разум; не забравяй това и не се отклонявай от думите на устата ми.<br>6. Не я оставяй, - и тя ще те пази; обичай я, - и тя ще те варди.<br>7. Главно е мъдростта: придобивай мъдрост и с целия си имот придобивай разум.<br>8. Високо я цени, и тя ще те въздигне; тя Ще те прослави, ако се към нея прилепиш,<br>9. ще възложи на главата ти красен венец, ще ти достави великолепна корона.<br>10. Слушай, синко, и приеми думите ми, - и ще ти се умножат годините на живота.<br>11. Соча ти пътя на мъдростта, водя те по прави пътеки.<br>12. Тръгнеш ли, ходът ти не ще бъде стеснен, и затечеш ли се, не ще се спънеш.<br>13. Здраво се дръж за поуката, не я оставяй; пази я, понеже тя е твой живот.<br>14. Не стъпяй в пътеката на нечестивите и не ходи по пътя на лошите;<br>15. остави го, не ходи по него, отбий се от него и отмини;<br>16. защото те не заспиват, ако не сторят зло; и сън ги не хваща, ако не доведат някого до падение;<br>17. защото те ядат хляб от беззаконие и пият вино от грабеж.<br>18. Пътеката на праведните е като лъчезарно светило, което свети все повече и повече досред пладне.<br>19. А пътят на беззаконниците е като тъмнина: те не знаят, о какво ще се спънат.<br>20. Синко, внимавай в думите ми и дай ухо към речите ми;<br>21. да не отстъпват те от твоите очи; пази ги вътре в сърцето си:<br>22. защото те са живот за оногова, който ги е намерил, и здраве за цялото му тяло.<br>23. От всичко, що е за пазене, най-много пази сърцето си, защото от него са изворите на живота.<br>24. Отхвърли от себе си лъжливостта на устата, и лукавството на езика от себе си отдалечи.<br>25. Очите ти нека гледат право, и клепките ти да бъдат насочени право пред тебе.<br>26. Обмисли пътеката за ногата си, и всички твои пътища да бъдат яки.<br>27. Не се отбивай ни надясно, ни наляво; отдалечи ногата си от злото<br>28. (защото десните пътища Господ наглежда, а левите са развалени.<br>29. Пак Той ще направи твоите пътища прави, и твоите ходения ще уреди в мир).</p>
							<p><strong><a name="5"></a>ГЛАВА 5.</strong></p>
							<p><br>1. Синко, внимавай на мъдростта ми и дай ухо към разума ми,<br>2. за да спазиш разсъдливост, и устата ти да завардят знание; (не давай внимание на лъстива жена;)<br>3. защото мед тече от устата на чужда жена, и нейната реч е по-гладка от дървено масло;<br>4. но сетнините от нея са горчиви като пелин, остри като двуостър меч;<br>5. нозете й слизат към смъртта, стъпките й стигат до преизподнята.<br>6. Ако пожелаеш да проумееш пътеката на живота й, пътищата й са непостоянни, и ти не ще ги узнаеш.<br>7. И тъй, деца, слушайте ме и не отстъпяйте от думите на устата ми.<br>8. Дръж по-далеч от нея пътя си и не отивай близо до вратата на къщата й,<br>9. за да не дадеш на други здравето си и годините си на мъчител;<br>10. за да се не насищат чуждите от твоята сила, и трудовете ти да не бъдат за чужда къща.<br>11. И ще охкаш отпосле, кога плътта ти и тялото ти бъдат изтощени, -<br>12. и ще кажеш: "защо мразех поука, и сърце ми презираше изобличение,<br>13. защо не слушах гласа на моите учители, и не наклонявах ухо към наставниците си:<br>14. безмалко не паднах във всякакво зло всред събранието и обществото!"<br>15. Пий от водата на твоя водоем и от оная, що извира от твоя кладенец.<br>16. Нека се (не) разливат твоите извори по улицата, водните потоци - по стъгдите;<br>17. нека те принадлежат само на тебе, а не и на чужди тебе.<br>18. Благословен да бъде източникът ти, и утешавай се с жената на своята младост,<br>19. с либавата кошута и прекрасната сърна: нейните гърди да те упояват всяко време, с любовта й се наслаждай постоянно.<br>20. И защо ти е, синко, да се увличаш от външна и да прегръщаш гърдите на чужда?<br>21. Защото пътищата на човека са пред очите на Господа, и Той измерва всичките му пътеки.<br>22. Беззаконника хващат собствените негови беззакония, и връзките на греха му го държат:<br>23. той умира без да бъде поучен, и от голямото си безумие се изгубва.</p>
							<p><strong><a name="6"></a>ГЛАВА 6.</strong></p>
							<p><br>1. Синко, ако си поръчителствувал за твоя ближен и си дал ръката си за другиго,<br>2. ти си се впримчил с думите на устата си, хванат си с думите на своите уста.<br>3. Затова стори, синко, ето що, за да се избавиш, понеже си паднал в ръцете на своя ближен: иди, падни при нозете на ближния си и го моли;<br>4. не давай сън на очите си и дрямка на клепките си,<br>5. спасявай се като сърна от ръка и като птица от ръката на птицеловец.<br>6. Иди при мравката, ленивецо, виж нейната работа и бъди мъдър.<br>7. Тя няма нито началник, ни настойник, нито заповедник;<br>8. но приготвя храната си лете, събира през жътва храната си. (Или иди при пчелата и се научи, как е трудолюбива, каква похвална работа върши; труда й употребяват за здраве и царе и прости човеци; нея всички обичат, и тя е славна; макар по сила да е слаба, но по мъдрост е почтена.)<br>9. Докога, ленивецо, ще спиш? Кога ще от сън да станеш?<br>10. Малко ще поспиш, малко ще подремеш, малко със сгърнати ръце ще полежиш:<br>11. и ще дойде сиромашията ти като пътник, и немотията ти като разбойник. (Ако пък се не лениш, жетвата ти ще дойде като източник, а оскудията ще избяга далеч от тебе.)<br>12. Човек лукав, човек нечестив ходи с лъжливи уста,<br>13. намигва с очи, говори с нозе, дава знакове с пръсти;<br>14. в сърцето му има коварство: той мисли зло всяко време, сее раздори.<br>15. Затова внезапно ще дойде неговата гибел, изведнъж ще бъде съсипан - без изцеление.<br>16. Ето шест неща, които Господ мрази - дори седем, които са гнусота за душата Му:<br>17. очи горделиви, език лъжлив и ръце, които проливат невинна кръв,<br>18. сърце, що кове зли кроежи, нозе, които бързо тичат към злодейство,<br>19. лъжесвидетел, който надумва лъжи, и оня, който сее раздор между братя.<br>20. Синко, пази заповедта на баща си и не отхвърляй поуката на майка си;<br>21. вържи ги завсякога на сърцето си, обвържи с тях шията си.<br>22. Тръгнеш ли, те ще те ръководят; легнеш ли да спиш, ще те пазят, събудиш ли ще приказват с тебе:<br>23. защото заповедта е светило, и поуката светлина, и назидателните поуки - път към живота,<br>24. за да те пазят от покварена жена, от лъстив език на чужда.<br>25. Не пожелавай хубостта й в сърцето си, (да не бъдеш уловен чрез очите си) и да не те увлече с клепките си,<br>26. защото поради блудница жена човек изпада до корица хляб, а жена прелюбодейка улавя многоценна душа.<br>27. Може ли някой да си тури огън в пазуха, без да изгорят дрехите му?<br>28. Може ли някой да ходи по живи въглени, без да опари нозете си?<br>29. Това същото бива и с оногова, който влиза при жената на ближния си: който допре до нея, няма да остане без вина.<br>30. Не прощават на крадеца, ако краде Да насити душата си, кога е гладен;<br>31. хванат ли го, той заплаща седморно, дава всичкия къщен имот.<br>32. Който пък прелюбодействува с жена, той ум няма; погубва душата си оня, който върши това:<br>33. бой и срам ще намери той, и безчестието му няма да се изглади,<br>34. защото ревността е ярост на мъжа, и в деня на отмъщението той няма да щади,<br>35. няма да приеме никакъв откуп и няма да се задоволи, колкото и да умножаваш даровете.</p>
							<p><strong><a name="7"></a>ГЛАВА 7.</strong></p>
							<p><br>1. Синко, пази думите ми, и скрий в себе си заповедите ми. (Синко, почитай Господа, - и ще се укрепиш и, освен от Него, не се бой от никого.)<br>2. Пази заповедите ми, и ще живееш; пази и учението ми, като зеницата на очите си.<br>3. Вържи ги на пръстите си, напиши ги върху скрижалите на сърцето си.<br>4. Кажи на мъдростта: "ти ми си сестра!" и наречи разума твой сродник,<br>5. за да те пазят от жената на другиго, от чуждата, която подслажда думите си.<br>6. Ето, веднъж гледах от прозореца на къщата си, през моята решетка,<br>7. и видях между неопитните, забелязах между младежите един неразумен момък,<br>8. който прекрачваше стъгдата близо до нейния ъгъл и който вървеше по пътя към нейната къща,<br>9. по здрач, когато се свечеряваше, в нощната тъмнина и в мрака.<br>10. И ето, насреща му жена, натруфена като блудница, с коварно сърце,<br>11. бъбрива и необуздана, нозете и се не спират вкъщи:<br>12. ту на улицата, ту по стьгдите и при всеки ъгъл залага примки.<br>13. Тя го сграбчи, целуна го и с безсрамно лице му думаше;<br>14. "мирна жертва имам: днес изпълних оброците си;<br>15. затова и излязох насреща ти, за да те подиря, и намерих - те;<br>16. с килими украсих леглото си, с разноцветни платове египетски;<br>17. спалнята си накадих със смирна, алой и дарчин;<br>18. дойди, ще се опиваме с нежности дозори, ще се насладим с любов,<br>19. защото мъж ми не е у дома: той замина на дълъг път;<br>20. кесия сребро взе със себе си; ще си дойде дома към пълнолуние."<br>21. С многото ласкави думи тя го увлече, с мазните си уста го завладя.<br>22. Веднага той тръгна подире й, както вол отива на клане (и както псе - на верига), както елен - на изстрел,<br>23. докле стрела не прониже черния му дроб, както птичка се хвърля в примка и не знае, че тя е за нейна гибел.<br>24. И тъй, деца, слушайте ме и внимавайте в думите на устата ми.<br>25. Да се не отклонява сърцето ти в нейния път, не скитай по пътеките й,<br>26. защото тя мнозина е свалила ранени, и мнозина юнаци са убити от нея:<br>27. нейният дом е път за преизподнята, който слиза във вътрешните жилища на смъртта.</p>
							<p><strong><a name="8"></a>ГЛАВА 8.</strong></p>
							<p><br>1. Нали премъдростта вика? И нали разумът издига гласа си?<br>2. Премъдростта застава по високи места, край пътя, по кръстопътища;<br>3. тя вика пред портите при входа на града, при входа на вратата:<br>4. "към вас, люде, викам, и към синовете човешки е моят глас!<br>5. Научете се, неразумни, на благоразумие, и глупци, - на разум.<br>6. Слушайте, понеже ще говоря нещо важно, и устата ми ще изрекат правда;<br>7. защото езикът ми ще изговори истина, а нечестието е гнусота за устата ми;<br>8. всички думи на устата ми са справедливи; в тях няма коварство и лукавство;<br>9. те всички са ясни за разумния и справедливи за ония, които са придобили знание.<br>10. Приемете учението ми, а не сребро; по-добре знание, нежели отбор злато;<br>11. защото мъдростта е по-добра от бисер, и нищо от онова, що е въжделено, не ще се сравни с нея.<br>12. Аз, премъдростта, живея с разума и диря разсъдъчно знание.<br>13. Страх Господен ще рече да мразиш злото; гордост и високомерие, лош път и коварни уста мразя.<br>14. Мои са решение и правда; аз съм разум, у мене е силата.<br>15. Чрез мене царе царуват, и заповедници правда узаконяват;<br>16. чрез мене началствуват началници и велможи, и всички съдии земни.<br>17. Обичам, които мене обичат, и които ме търсят, ще ме намерят;<br>18. у мене са богатство и слава, непогибно съкровище и правда;<br>19. плодовете ми са по-добри от злато, и от най-чисто злато, и ползата от мене е повече, нежели от отбор сребро.<br>20. Аз ходя по пътя на правдата, по пътеките на правосъдието,<br>21. за да доставя на ония, които ме обичат, истинско добро, и техните съкровищници аз пълня. (Кога възвестя онова, що става всекидневно, няма да забравя да изброя онова, що е отвека.)<br>22. Господ ме имаше за начало на Своя път, преди Своите създания, открай време;<br>23. отвека съм помазана, отначало, преди да бъде създадена земята.<br>24. Аз съм се родила, когато още нямаше бездни, когато още нямаше извори, изобилни с вода.<br>25. Аз съм се родила преди планините да са били поставени, преди хълмовете,<br>26. когато Господ още не беше сътворил ни земя, ни поля, нито първите прашинки на вселената.<br>27. Когато Той приготвяше небесата, аз бях там. Когато прокарваше кръговата черта по лицето на бездната,<br>28. когато утвърдяваше облаците горе, когато укрепяваше изворите на бездната<br>29. когато даваше закон на морето, за да не преминават водите неговите граници, когато полагаше основите на земята, -<br>30. аз бях при Него художница, и бях радост всеки ден, веселейки се пред лицето Му през всичкото време,<br>31. веселейки се на земния Негов кръг, и радостта ми беше със синовете човешки.<br>32. И тъй, деца, послушайте ме: блажени са, които пазят моите пътища!<br>33. Послушайте поуката, бъдете мъдри и не отстъпвайте от нея.<br>34. Блажен оня човек, който ме слуша, като бодърствува всеки ден при портите ми и стои на стража при вратата ми!<br>35. Защото, който ме е намерил, намерил е живот; и ще получи благодат от Господа;<br>36. а който съгрешава против мене, нанася вреда на душата си: всички, които мене мразят, смърт обичат."</p>
							<p><strong><a name="9"></a>ГЛАВА 9.</strong></p>
							<p><br>1. Премъдростта си съгради дом, издяла седемте му стълба,<br>2. закла жертва, размеси виното си и приготви трапезата си;<br>3. проводи слугите си да възвестят от градските височини:<br>4. "който е неразумен, да свърне тука!" И на малоумните тя каза:<br>5. "дойдете, яжте хляба ми и пийте виното, което съм размесила;<br>6. оставете неразумието, и ще живеете; ходете по пътя на разума."<br>7. Който поучава кощунника, ще си спечели безславие, и който изобличава нечестивеца петно.<br>8. Не изобличавай кощунника, за да те не намрази; изобличавай мъдрия, и той ще те обикне,<br>9. дай съвет на мъдрия, и той ще бъде още по-мъдър; научи праведния, и той повече ще напредне в знание.<br>10. Начало на мъдростта е страхът Господен, и познаването Светаго е разум;<br>11. защото чрез мене ще ти се умножат Дните, и ще ти се прибавят години живот.<br>12. (Синко!) Ако си мъдър, мъдър си за себе си (и за ближните си); и ако си буен, сам ще си изтеглиш. (Който се крепи на лъжа, той пасе ветрове, припка подир хвъркащи птици: защото той е оставил пътя към своето лозе и се лута по пътечките на нивата си; преминава през безводна пустиня и земя, обречена да жадува, с ръце събира безплодие.)<br>13. Жена безразсъдна, бъбрива, глупава и която нищо не разбира,<br>14. сяда при къщните си врата на стол, по високите места на града,<br>15. за да вика минувачите, които си вървят право по пътя:<br>16. "който е глупав, да свърне тука", н на малоумния казва:<br>17. "крадена вода е сладка, и укрит хляб - приятен".<br>18. И той не знае, че там са мъртъвци, и че поканените от нея са в дън преизподнята. (Но ти се отдръпни, недей се бави на мястото, не спирай погледа си върху нея; защото по тоя начин ще минеш през чужда вода. Бягай от чужда вода и не пий от чужди извор, за да поживееш много време и да ти се прибавят години живот.)</p>
							<p><strong><a name="10"></a>ГЛАВА 10.</strong></p>
							<p><strong>Притчи Соломонови.</strong></p>
							<p><br>1. Мъдър син радва баща си, а глупав син е тъга на майка си.<br>2. Неправедни съкровища не докарват полза, а правда от смърт избавя.<br>3. Господ не ще допусне да гладува душата на праведника, а богатството на нечестивците ще изтръгне.<br>4. Ленива ръка докарва сиромашия, а ръката на прилежните обогатява.<br>5. Който събира през лятото, е разумен син, а който спи през жетва, е безпътен син.<br>6. Благословия почива върху главата на праведника, а насилие затваря устата на беззаконните.<br>7. Споменът за праведника ще пребъде благословен, а името на нечестивците ще стане омразно.<br>8. Мъдрият по сърце възприема заповеди, а глупавият на уста ще се препъне.<br>9. Който ходи в непорочност, ходи безопасно; а който изкривява пътищата си, ще бъде наказан.<br>10. Който намигна с очи, докарва беда, а глупавият на уста ще се препъне.<br>11. Устата на праведника са извор на живот, а насилие затваря устата на беззаконните.<br>12. Омразата подига раздори, а любовта покрива всички грехове.<br>13. В устата на разумния има мъдрост, а за гърба на глупеца - пръчка.<br>14. Мъдрите спазват знанието, а устата на глупеца са близка гибел.<br>15. Имотът на богатия е негов укрепен град, съсипия за бедните е тяхната немотия.<br>16. Трудът на праведника води към живот, успехът на нечестивеца - към грях.<br>17. Който пази поука, той е в пътя към живота; а който отхвърля изобличение, лута се.<br>18. Който крие омраза, има лъжливи уста; а който разглася клевета, е глупав.<br>19. При много говорене не се избягва грехът, а който въздържа устата си, е разумен.<br>20. Езикът на праведника е отбор сребро, а сърцето на нечестивите е нищожество.<br>21. Устата на праведника упътват мнозина, а глупавите умират от недостиг на разум.<br>22. Благословението Господне - то обогатява, и не принася със себе си тъга.<br>23. За глупеца да върши нещо престъпно е като забава, а на разумния човек е свойствена мъдростта.<br>24. От което се нечестивец бои, то ще го и постигне, а желанието на праведниците ще се изпълни.<br>25. Както вихър минава, тъй и нечестивецът ще изчезне; а праведникът е върху вечни основи.<br>26. Каквото е оцет за зъби и дим за очи, това е и ленивецът за ония, които го пращат.<br>27. Страхът Господен придава дни, а годините на нечестивците ще се скратят.<br>28. Очакванието на праведниците е радост, а надеждата на нечестивците ще загине.<br>29. Пътят Господен е крепост за непорочния и страх за ония, които вършат беззаконие.<br>30. Праведникът не ще се поколебае вовеки, а нечестивците не ще живеят дълго на земята.<br>31. От устата на праведника тече мъдрост, а зловредният език ще бъде отсечен.<br>32. Устата на праведника познават благоприятното, устата на нечестивите - развратеното.</p>
							<p><strong><a name="11"></a>ГЛАВА 11.</strong></p>
							<p><br>1. Неверни къпони са гнусотапред Господа, а право теглене е Нему угодно.<br>2. Дойде ли гордост, ще дойде и посрама, но мъдростта е със смирените. (Праведник, умирайки, оставя съжаление; а гибелта на нечестивците бива внезапна и радостна.)<br>3. Непорочността на простодушните ще ги ръководи, а лукавството на коварните ще ги погуби.<br>4. Богатството няма да помогне в деня на гнева, а правдата ще избави от смърт.<br>5. Правдата на непорочния уравня неговия път, а нечестивецът ще падне поради своето нечестие.<br>6. Правдата на простодушните ще ги спаси, а беззаконниците ще бъдат хванати от своето беззаконие.<br>7. Със смъртта на нечестивия човек изчезва надеждата му, и очакванието на беззаконниците загива.<br>8. Праведникът се спасява от беда, а вместо него пада е нея нечестивецът.<br>9. Лицемерецът погубва с уста ближния си, а праведниците чрез прозорливост се спасяват.<br>10. Кога праведници благоденствуват, градът се весели, и кога нечестивци гинат, бива тържество.<br>11. С благословение на праведните град се въздига, а чрез устата на нечестивците се разрушава.<br>12. Малоумният изказва презрение към ближния си, но разумният човек си мълчи.<br>13. Който ходи да клюкарствува, издава тайна, но верният човек таи работата.<br>14. Дето няма управа, народът отпада, а дето има много съветници, благоденствува.<br>15. Който поръчителствува за другиго, зло си докарва, а който мрази поръчителство, е в безопасност.<br>16. Добронравна жена придобива слава (за мъжа, а жена, която мрази правда, е връх на безчестие. Ленивците са немотии), а трудолюбивите придобиват богатство.<br>17. Милосърден човек прави добро на душата си, а жестокосърден разрушава плътта си.<br>18. Нечестивият върши нетрайна работа, а на оня, който сее правда, наградата е истинска.<br>19. Праведността води към живот, а който се стреми към зло, стреми се към смъртта си.<br>20. Коварните по сърце са гнусота пред Господа, а непорочните в своя път са Нему благоугодни.<br>21. Може да се обзаложиш, че порочният няма да остане ненаказан, а семето на праведните ще се спаси.<br>22. Каквото е златна брънка на носа у свиня, също е жена хубава, но - безразсъдна.<br>23. Праведните желаят само добро, нечестивите ги очаква гняв.<br>24. Един раздава щедро, и още му се прибавя; а друг извън мярка е пестелив, и пак си е беден.<br>25. Добротворната душа ще бъде наситена, и който напоява другите, и той сам ще бъде напоен.<br>26. Който задържа у себе си храна, него народът проклина; а който я продава - върху главата му благословение.<br>27. Който се стреми към добро, той дири благоволение; а който дири зло, то го и намира.<br>28. Който се надява на богатството си, ще падне; а праведниците като лист ще се зеленеят.<br>29. Който разсипва къщата си, ще наследи вятъра, а глупавият ще бъде роб на мъдрия по сърце.<br>30. Плодът на праведника е дърво на живот, и мъдрият души привлича.<br>31. Ако на праведника се въздава на земята, толкова повече на нечестивеца и на грешника.</p>
							<p><strong><a name="12"></a>ГЛАВА 12.</strong></p>
							<p><br>1. Който обича поука, той обича знание; а който мрази изобличение, глупав е.<br>2. Добрият намира благоволение от Господа, а коварния човек Той ще осъди.<br>3. Човек не ще се укрепи с беззакония; а коренът на праведните е неподвижен.<br>4. Добродетелна жена е венец за мъжа си, а позорната е като гнилеж в костите му.<br>5. Помислите на праведните са правда, а кроежите на нечестивците - коварство.<br>6. Речите на нечестивците са засада за проливане кръв, а устата на праведните ги спасяват.<br>7. Злочестина докосне ли нечестивците, те изчезват, а домът на праведните си стои.<br>8. Човека хвалят наспоред разума му, а развратният по сърце ще бъде в презрение.<br>9. По добре прост, но да работиш за себе си, отколкото да се показваш чутовен, а да се нуждаеш от хляб.<br>10. Праведният се грижи и за живота на добитъка си, а сърцето на нечестивците е жестоко.<br>11. Който работи земята си, ще се насища с хляб; а който върви по стъпките на безделниците, е малоумен. (Комуто е драго да губи време подир вино, той ще остави в къщата си безчестие.)<br>12. Нечестивецът желае да улови злото в мрежа; но коренът на праведните е твърд.<br>13. Нечестивец се хваща чрез греховете на устата си; но праведник ще се отърве от беда. (Който гледа кротко, ще бъде помилуван, а който иде насреща във вратата, ще стесни другите.)<br>14. От плода на устата си човек се насища с добро, и на човека се въздава според делата на ръцете му.<br>15. Пътят на глупавия е прав в неговите очи; но който слуша съвет, той е мъдър.<br>16. Глупавият веднага ще изкаже гнева си, а благоразумният скрива оскърблението.<br>17. Който говори онова, що знае, той говори правда, а лъжесвидетелят говори измама.<br>18. Празнословец ранява като с меч, а езикът на мъдрите изцелява.<br>19. Правдиви уста пребъдват вечно, а лъжлив език - само за миг.<br>20. В сърцето на зломислениците има коварство, у миротворците - радост.<br>21. На праведника не ще се случи никакво зло, а нечестивците ще бъдат преизпълнени със злини.<br>22. Лъжливи уста са гнусота пред Господа, а който говори истина, е благоугоден Нему.<br>23. Разсъдлив човек прикрива знанието си, а сърцето на глупавите изказва глупост.<br>24. Ръката на прилежните ще господарува, а ленивата ще бъде под данък.<br>25. Тъгата в сърцето на човека го притиска, а добрата дума го развеселява.<br>26. Праведник посочва път на ближния си, а пътят на нечестивците ги вкарва в заблуда.<br>27. Ленивец свой лов не пече; а имотът на прилежния е многоценен.<br>28. В пътя на правдата има живот, и в нейната пътека няма смърт.</p>
							<p><strong><a name="13"></a>ГЛАВА 13.</strong></p>
							<p><br>1. Мъдър син слуша бащина поука, а буен изобличение не слуша.<br>2. От плода на устата си човек ще вкуси добро, а душата на законопрестъпниците - зло.<br>3. Който пази устата си, той варди душата си; а който широко разтваря устата си, горко нему.<br>4. Душата на ленивеца желае, но напразно; а душата на прилежните ще се насити.<br>5. Праведник мрази лъжлива дума, а нечестивец срами и безчести себе си.<br>6. Правдата пази оногова, който ходи непорочно, а нечестието погубва грешника.<br>7. Един се показва за богат, а няма нищо; друг се показва за беден, а има много богатства.<br>8. С богатството си човек изкупва живота си, а бедният и заплаха не слуша.<br>9. Светлината на праведниците свети весело, а светилото на нечестивите угасва. (Коварните души се лутат в грехове, а праведниците се смиляват и милуват.)<br>10. От високомерие произлиза раздор, а мъдростта е с ония, които се съветват.<br>11. Богатство, спечелено с беззаконие, намалява, а който събира с труд, го увеличава.<br>12. Надежда, дълго несбъдвана, изнурява сърцето, а изпълнено желание е като Дърво за живот.<br>13. Който нехае към словото, той си вреди; а който се бои от заповед, нему ще се въздаде.<br>14. (У лукав син няма нищо добро, а на разумен раб делата успяват и пътят му е прав.)<br>15. Учението на мъдрия е животен извор, който отдалечава от мрежите на смъртта.<br>16. Добрият разум доставя приятност, а пътят на беззаконните е жесток.<br>17. Всеки благоразумен работи със знание, а глупавият изтъква глупост.<br>18. Лош пратеник изпада в беда, а верен посланик е спасение.<br>19. Немотия и срам за оногова, който отхвърля учение; а оня, който пази поука, ще бъде почитан.<br>20. Изпълнено желание е приятно за душата; но за глупавите е тежко да отбягват злото.<br>21. Който се събира с мъдри, мъдър ще бъде; а който другарува с глупави, ще се разврати.<br>22. Грешниците зло ги преследва, а на праведниците добро ще се въздаде.<br>23. Добрият оставя наследство и на внуци, а богатството на грешника се пази за праведния.<br>24. Много храна бива и на нивата на бедните; но някои от тях гинат от безредица.<br>25. Който жали пръчката си, мрази сина си; а който го обича, наказва го от детинство.<br>26. Праведникът яде до насита, а коремът на беззаконните търпи лишение.</p>
							<p><strong><a name="14"></a>ГЛАВА 14.</strong></p>
							<p><br>1. Мъдра жена урежда къщата си, а глупавата я съсипва с ръцете си.<br>2. Който ходи по прав път, бои се от Господа; но комуто пътищата са криви, той нехае за Него.<br>3. В устата на глупеца е бичът на гордостта, а устата на мъдрите ги запазват.<br>4. Дето няма волове, яслите са празни; а от силата на воловете има голяма печалба.<br>5. Верен свидетел не лъже, а лъжлив свидетел ще наговори много лъжи.<br>6. Разпътник търси мъдрост, и не намира; а за разумен знанието е леко.<br>7. Бягай от глупав човек, у когото не забелязваш разумни уста.<br>8. Мъдростта на разумния е да знае пътя си, а глупостта на безразсъдните е заблуда.<br>9. Глупците се смеят над греха, а посред праведните има благоволение.<br>10. Сърцето знае тъгата на душата си, и чужд се не меси в радостта му.<br>11. Къщата на беззаконните ще се съсипе, а жилището на праведните ще процъфти.<br>12. Има пътища, които се струват човеку прави, но краят им е път към смъртта.<br>13. И при смях някога сърцето боли, и краят на радостта бива тъга.<br>14. Човек с развратено сърце ще се насити от своите пътища, и добрият - от своите.<br>15. Глупавият вярва на всяка дума, а благоразумният е внимателен към своите пътища.<br>16. Мъдрият се бои и бяга от злото, а глупавият е лют и самонадеян.<br>17. Сприхавият може да стори глупост, но човек, който с умисъл прави зло, е омразен.<br>18. Невежите получават за свой дял глупост, а благоразумните се увенчават със знание.<br>19. Злите ще се преклонят пред добрите, и нечестивите - при вратата на праведника.<br>20. Сиромаха го мразят дори и неговите близки, а богатият има много приятели.<br>21. Който презира ближния си, греши, а който е милосърден към сиромаси, блажен е.<br>22. Не заблуждават ли се, които кроят зло? (не знаят милост и вярност, които вършат зло;) но милост и вярност има у добромислещите.<br>23. От всеки труд има печалба, а от празнословие - само вреда.<br>24. Венец на мъдрите е тяхното богатство, а глупостта на невежите си е глупост.<br>25. Верен свидетел души спасява, а лъжливият ще наговори много лъжи.<br>26. В страха пред Господа има твърда надежда, и на Своите синове Той е прибежище.<br>27. Страхът Господен е животен извор, който отдалечава от мрежите на смъртта.<br>28. В многолюден народ е величието на царя, а при малоброен народ тежко на господаря.<br>29. У търпелив човек разум много, а лютият изказва глупости.<br>30. Кроткото сърце е живот за тялото, а завистта е гнилеж за костите.<br>31. Който притеснява сиромаха, хули неговия Творец, а който почита Твореца, прави добро на нуждаещия се.<br>32. За своето зло нечестивият ще бъде отхвърлен, а праведният и при смъртта си има надежда.<br>33. Мъдростта почива в сърцето на разумния, а изсред глупавите се обажда.<br>34. Правда народ въздига, а беззаконие народи безчести.<br>35. Царят благоволи към разумния раб, а се гневи против оногова, който го позори.</p>
							<p><strong><a name="15"></a>ГЛАВА 15.</strong></p>
							<p><br>1. (Гневът и разумни погубва.) Кротък отговор гняв отвръща, а обидна дума ярост възбужда.<br>2. На мъдри езикът добри знания изказва, а на глупци устата глупост изригват.<br>3. Очите Господни са на всяко място; те виждат лошите и добрите.<br>4. Кротък език е дърво за живот, а необуздан е съкрушение на духа.<br>5. Глупав нехае към бащина си поука; а който слуша изобличения, благоразумен е. (В многото правда има голяма сила, а нечестивците ще бъдат изкоренени от земята.)<br>6. В къщата на праведника - обилни съкровища, а в печалбата на нечестивеца разсипия.<br>7. На мъдри устата знание разнасят, но сърцето на глупавите не върши това.<br>8. На нечестиви жертвата е гнусота пред Господа, а на праведни молитвата е благоугодна Нему.<br>9. На нечестивец пътят е гнусота пред Господа, а който ходи по пътя на правдата, него Той обича.<br>10. Лошо е наказанието за оногова, който се отклонява от пътя, и който мрази изобличение, ще погине.<br>11. Преизподнята и Авадон са открити пред Господа, още повече - сърцата на синовете човешки.<br>12. Разпътният не обича ония, които го изобличават, и не ще иде при мъдрите.<br>13. Весело сърце прави лицето весело а при сърдечна скръб духът отпада.<br>14. На разумен сърцето знание търси, а на глупци устата с глупост се хранят.<br>15. На злочестника всички дни са тъжни; а комуто сърце е весело, у него е винаги пир.<br>16. По-добре малко, но със страх Господен, нежели голямо съкровище, и с него тревоги.<br>17. По-добре ястие от зеленчук, и с него любов, нежели угоен вол, и с него омраза.<br>18. Сприхав човек раздори подига, а търпелив разпри уталожва.<br>19. Пътят на мързеливия е като трънен плет, а пътят на праведните е гладък.<br>20. Мъдър син радва баща си, а глупав човек нехае за майка си.<br>21. За малоумен глупостта е радост, а разумен човек ходи по правия път.<br>22. Без съвещание предприятия се разстройват, а при множество съветници те успяват.<br>23. Радост за човека е добрият отговор от устата му, и колко добра е дума, казана овреме!<br>24. За мъдрия пътят на живота е нагоре, за да се отклони от преизподнята долу.<br>25. Господ ще съсипе дома на горделивите, а междата на вдовицата ще заякчи.<br>26. Помислите на лошавите са гнусота пред Господа, а думите на непорочните са угодни Нему.<br>27. Користолюбивият ще разсипе своя Дом, а който мрази подаръци, ще живее.<br>28. Сърцето на праведния обмисля отговора, а устата на нечестивите изригват зло. (Приятни са пред Господа пътищата на праведните; чрез тях и врагове стават приятели.)<br>29. Господ е далеч от нечестивите, но чува молитвата на праведните.<br>30. Светъл поглед сърце радва, добра вест кости гои.<br>31. Ухо, внимателно към учението на живота, между мъдри пребъдва.<br>32. Който отхвърля поука, немари за душата си; а който слуша изобличение, разум придобива.<br>33. Страхът Господен учи на мъдрост, и "Ред славата върви смирение.</p>
							<p><strong><a name="16"></a>ГЛАВА 16.</strong></p>
							<p><br>1. Кроежите на сърцето принадлежат човеку, но отговорът на езика е от Господа.<br>2. Всички пътища на човека са чисти в неговите очи, но Господ претегля душите.<br>3. Предай делата си Господу, и твоите предприятия ще се изпълнят.<br>4. Господ е направил всичко за Себе Си, и нечестивия пази за злочест ден.<br>5. Всеки горделив по сърце е гнусота пред Господа: можеш се обзаложи, че той не ще остане ненаказан. (Начало на добрия път е - да се върши правда; това е поугодно пред Бога, нежели да се принасят жертви. Който търси Господа, ще намери знание с правда; които наистина Го търсят, ще намерят мир.)<br>6. С милосърдие и правда се грях очиства, и със страх Господен се зло отклонява.<br>7. Кога пътищата на човека са угодни Господу, Той и враговете му примирява с него.<br>8. Подобре малко с правда, нежели много печалби с неправда.<br>9. Сърцето на човека обмисля своя път, но стъпките му Господ насочва.<br>10. В устата на царя има вдъхновено слово; неговите уста не бива да грешат на съд.<br>11. Верни теглилки и къпони са от Господа; от Него са и всички драмове в торбата.<br>12. Беззаконие дело е гнусота за царете, защото с правда се престол заякчава.<br>13. Правдиви уста са царю приятни, и той обича оногова, който говори истина.<br>14. Царев гняв е за смърт вестител; но мъдър човек ще умилостиви царя.<br>15. В светлия поглед на царя има живот, и неговото благоволение е като облак със закъснял дъжд.<br>16. Да придобиеш мъдрост е много по-добре, нежели злато, и да придобиеш разум е по за предпочитане от отбор сребро.<br>17. Пътят на праведните е отклонение от зло: онзи варди душата си, който пази пътя си.<br>18. Пред погибел гордост върви, и пред падение - надутост.<br>19. По-добре е да се смиряваш духом с кротки, нежели да делиш плячка с горделиви.<br>20. Който си води разумно работата, добро ще намери, и който се Господу надява, блажен е.<br>21. Мъдрия по сърце ще назовават благоразумен, и сладката реч ще увеличи знанието.<br>22. Разумът за ония, които го имат, е извор за живот, а учеността на глупавите е глупост.<br>23. Сърцето на мъдрия прави езика му мъдър и умножава знанието в устата му.<br>24. Приятна реч е вощен мед: за душата сладка и за костите лековита.<br>25. Има пътища, които се струват човску прави, но краят им е път към смъртта.<br>26. Който се труди, труди се за себе си, защото към това го устата му нудят.<br>27. Лукав човек зло крои, и на устата му - като че разпален огън.<br>28. Коварен човек раздор сее, и шепотник приятели разделя.<br>29. Неблагонамерен човек развращава своя ближен и го води към недобър път;<br>30. замижва с очи, за да измисли коварство; захапвайки устни, извършва злодейство (той е пещ от злоба).<br>31. Седина в пътя на правдата е венец на слава.<br>32. Дълготърпелив е по-добър от храбър, и който владее себе си, по-добър е от завоевател на градове.<br>33. Жребие се в скут хвърля, но всичко, що то решава, е от Господа.</p>
							<p><strong><a name="17"></a>ГЛАВА 17.</strong></p>
							<p><br>1. По-добре сух залък и с него мир, нежели къща, пълна със заклан добитък, но в нея раздор.<br>2. Разумен раб господарува над разпътен син и с братята ще сподели наследството.<br>3. Пота е за сребро, горнило - за злато, а сърцата Господ изпитва.<br>4. Злосторник се вслушва в беззакония уста, лъжец слуша пагубен език.<br>5. Който се гаври със сиромаха, Твореца му хули; който се радва на злочестина, няма да остане ненаказан (а милосърдният ще бъде помилуван).<br>6. Синовете на синовете са венец на старците, и слава за децата са родителите им. (У верния има грамадно богатство, а у неверния няма ни обол.)<br>7. На глупец важна реч не прилича, още повече на велможа - лъжливи уста.<br>8. Дарът е безценен камък в очите на оногова, който го има: накъдето и да се обърне, ще успее.<br>9. Който потуля грешки, търси любов, а който отново напомня за тях, отдалечава приятел.<br>10. На разумен по-силно действува мъмрене, нежели на глупав сто удара.<br>11. Размирник търси само зло, затова жесток ангел ще бъде пратен против него.<br>12. По-добре е човек да срещне мечка, лишена от мечета, нежели глупец с неговата глупост.<br>13. Който отплаща зло за добро, злото няма да напусне къщата му.<br>14. Началото на свадата е като кога вода се отприщя: отстъпи от свадата, преди да се е разпалила.<br>15. Който оправдава нечестив и който обвинява праведен - и двамата са гнусота пред Господа.<br>16. За какво е съкровище в ръцете на глупец? За да придобие мъдрост - той няма разум. (Който си прави висока къща, търси да се съсипе, а който се отклонява от учение, изпада в беда.)<br>17. Приятел обича във всяко време и като брат ще се яви във време на злочестина.<br>18. Малоумен човек дава ръка и се залага за ближния си.<br>19. Който обича свада, обича грях, и който високо издига вратата си, търси да падне.<br>20. Коварно сърце не ще намери добро, и лукав език ще изпадне в беда.<br>21. Роди ли се някому глупец, горко му, и бащата на глупеца няма да види радост.<br>22. Весело сърце е като цяр благотворно, а отпаднал дух кости суши.<br>23. Нечестивият взима подарък из пазуха, за да изкриви пътя на правосъдието.<br>24. Мъдростта е пред лицето на разумния, а очите на глупеца са на край-земя.<br>25. Глупав син е скръб за баща си и огорчение за майка си.<br>26. Не е добро да обвиняваш правия, нито да биеш велможи за правда.<br>27. Разумният е въздържан в думите си, и благоразумният е хладнокръвен.<br>28. И глупец, кога мълчи, може да се покаже мъдър, и който затваря устата си - благоразумен.</p>
							<p><strong><a name="18"></a>ГЛАВА 18.</strong></p>
							<p><br>1. Своенравният върви след своите прищевки, въстава против всичко умно.<br>2. Глупавият не обича знание, а само да покаже ума си.<br>3. С дохождане на нечестивеца дохожда и презрение, а с безславието - позор.<br>4. Думите на човешките уста са дълбоки води; изворът на мъдростта е буен поток.<br>5. Не е добро да бъдеш лицеприятен към нечестивия, за да събориш праведния в съда.<br>6. Устата на глупавия водят към свада, и думите му предизвикват бой.<br>7. Езикът на глупавия е гибел за него, и устата му са примка за душата му.<br>8. (Страхът събаря ленивеца, а женоподобните души ще гладуват.)<br>9. Думите на шепотника са като сладкиши, и те влизат вътре в утробата.<br>10. Нехайният в работата си е брат на разсипника.<br>11. Името на Господа е яка кула: побегне ли в нея праведник, в безопасност е.<br>12. Имотът на богатия е негов як град и във въображението му е като висока ограда.<br>13. Пред падение сърцето на човека се възгордява, а смирението върви пред слава.<br>14. Който дава отговор, преди да е изслушал, глупав е, и срам за него.<br>15. Духът на човека го подкрепя в немощ, а сломен дух - кой може го подкрепи?<br>16. Сърцето на разумния придобива знание, и ухото на мъдрите търси знание.<br>17. Подаръкът, който дава човек, му отваря път и до велможи го довежда.<br>18. Първият в тъжбата си е прав, ала дохожда съперникът му и го изпитва.<br>19. Жребието прекъсва препирни и решава спор между силните.<br>20. Озлобен брат е по-непристьпен от як град, и свадите са като ключалки на крепост.<br>21. От плода на устата на човека се пълни коремът му; от произведението на устата си той се насища.<br>22. Смърт и живот са подвластни на езика, и които го владеят, ще вкусят от плодовете му.<br>23. Който е намерил (добра) жена, намерил е благо и получил е благодат от Господа. (Който напъжда добра жена, напъжда щастие, а който поддържа прелюбодеика, безумен е и нечестив.)<br>24. Сиромахът говори с молба, а богатият отговаря грубо.<br>25. Който желае да има приятели, трябва и сам да бъде дружелюбна; бива приятел по-привързан и от брат.</p>
							<p><strong><a name="19"></a>ГЛАВА 19.</strong></p>
							<p><br>1. По-добре сиромах, който ходи в своята непорочност, нежели (богат) с лъжливи уста, при това и глупав.<br>2. Не е добре на душата без знание, и който бърза с нозете, препъва се.<br>3. Глупостта на човека изкривява пътя му, а сърцето му негодува против Господа.<br>4. Богатството притуря много приятели, а сиромаха го напуска и приятелят му.<br>5. Лъжесвидетел не ще остане ненаказан, и който говори лъжа, не ще се спаси.<br>6. Мнозина се подмилкват на големците, и всякой е приятел на човек, който прави подаръци.<br>7. Сиромаха мразят всичките му братя, още повече приятелите му странят от него: припка след тях, за да поговори, но-и това няма.<br>8. Който придобива разум, обича душата си; който пази благоразумие, намира добро.<br>9. Лъжесвидетел не ще остане ненаказан, и който говори лъжа, ще загине.<br>10. На глупец не прилича разкош, още повече на роб - да господарува над князе.<br>11. Благоразумието прави човека бавен на гняв, и за него е слава да бъде снизходителен към грешки.<br>12. Гневът на царя е като лъвски рев, а благоволението му - като роса по трева.<br>13. Глупав син е съкрушение за баща си, и свадлива жена е като неспирен капчук.<br>14. Къща и имот са наследство от родители, а разумна жена - от Господа.<br>15. Мързел потопява в сънливост, и нехайна душа ще търпи глад.<br>16. Който пази заповед, запазва душата си, а който нехае за своите пътища, ще загине.<br>17. Който прави добро на сиромах, дава назаем Господу, и Той ще му отплати за неговото благодеяние.<br>18. Наказвай сина си, докле има надежда, и не се възмущавай от вика му.<br>19. Гневливият нека търпи наказание, защото, ако го пожалиш, ще трябва да го наказваш още повече.<br>20. Слушай съвет и приемай изобличение, за да станеш отпосле мъдър.<br>21. В сърцето на човека има много кроежи, но сбъдва се само определеното от Господа.<br>22. Радост за човека е неговата благотворителност, и сиромахът е по-добър, отколкото лъжецът.<br>23. Страхът Господен води към живот, и който го има, винаги ще бъде доволен, и зло няма да го постигне.<br>24. Мързеливец потапя ръка в блюдото и не иска да я подигне до устата си.<br>25. Ако накажеш кощунника, и простият ще стане благоразумен; и ако изобличиш разумния, той ще разбере поуката.<br>26. Който съсипва баща и изпъжда майка, е син безсрамен и безчестен.<br>27. Престани, синко, да слушаш внушения, които те отклоняват от думите на разума.<br>28. Лукав свидетел се гаври със съда, и устата на беззаконниците гълтат неправда.</p>
							<p><strong><a name="20"></a>ГЛАВА 20.</strong></p>
							<p><br>1. Виното е присмехулко, сикерът - размирник; и всякой, който се увлича от тях, е неразумен.<br>2. Заплаха от царя е като лъвски рев: който го дразни, греши против себе си.<br>3. Чест е за човека да се въздържи от свада; а всякой глупец е закачлив.<br>4. Мързеливец зиме не оре: ще потърси през лятото - и няма нищо.<br>5. Помислите в сърцето на човека са дълбоки води, но разумен човек ги изчерпва.<br>6. Мнозина хвалят човека за милосърдието му, но кой намира истински човек?<br>7. Праведник ходи в своята непорочност: блажени са децата му след него.<br>8. Цар, който седи на съдийски престол, с очите си разпръсва всяко зло.<br>9. Кой може каза: "очистих сърцето си, чист съм от греха си"?<br>10. Нееднакви теглилки, нееднаква мярка - едното и другото са гнусота пред Господа.<br>11. Дори и дете може да се познае по работите му: чисто ли и правилно ли ще бъде поведението му?<br>12. Ухо, което слуша, и око, което гледа, - и едното и другото е Господ създал.<br>13. Не обичай да спиш, за да не осиромашееш; дръж открити очите си, и ще ядеш хляб до насита.<br>14. "Лошо е, лошо е", казва купувачът, а кога отмине, хвали се.<br>15. Има злато и много бисер, но разумни уста са драгоценна вещ.<br>16. Вземи дрехите му, понеже е поръчителствувал за чужд; и за чужденеца вземи от него залог.<br>17. Хляб, спечелен с неправда, се услажда човеку; но отпосле - устата му се с камъчета напълват.<br>18. Предприятия добиват твърдост чрез съвещания, и след съвещание води война.<br>19. Който ходи да клюкарствува, открива тайна, и който широко разтваря уста, с него се не събирай.<br>20. Който злослови баща си и майка си, нему светилото ще угасне сред дълбока тъмнина.<br>21. Наследство, бързо заграбено в начало, няма да се благослови отпосле.<br>22. Не казвай: "ще отвърна за злото"; остави на Господа, и Той ще те запази.<br>23. Нееднакви драмове са гнусота пред Господа, и неверни теглилки не са добро нещо.<br>24. Стъпките на човека се насочват от Господа; тогава как човек може узна пътя си?<br>25. Примка е за човека да дава набързо оброк, и след оброка да се разкайва.<br>26. Мъдър цар отвява нечестивите и обръща връх тях колелото.<br>27. Господне светило е човешкият дух, който изпитва всички дълбочини на сърцето.<br>28. Милост и истина опазват царя, и с милост поддържа той престола си.<br>29. Слава за юноши е тяхната сила, а украшение за старци - седината.<br>30. Рани от бой са лекарство против злото, също и ударите, които стигат до вътрешността на утробата.</p>
							<p><strong><a name="21"></a>ГЛАВА 21.</strong></p>
							<p><br>1. Сърцето на царя е в ръката на Господа, както потопите водни: Той го насочва, накъдето поиска.<br>2. Всички пътища на човека са прави пред очите му; но Господ претегля сърцата.<br>3. Да пазиш правда и правосъдие е по-угодно на Господа, нежели жертва.<br>4. Горделиви очи и надуто сърце, с които се отличават нечестивците, е грях.<br>5. Помислите на прилежния се стремят към изобилие, а всеки бързелив търпи немотия.<br>6. Придобиване съкровища с лъжлив език е мимолетно духване за ония, които търсят смъртта.<br>7. Насилието на нечестивците ще се струпа върху тях, защото са се отрекли да пазят правдата.<br>8. Крив е пътят на развратения човек; а на чистия постъпките са прави.<br>9. По-добре е да живееш в ъгъл на покрива, нежели със свадлива жена в широка къща.<br>10. Душата на нечестивеца желае зло; в негови очи няма да намери милост и приятелят му.<br>11. Когато наказват кощунника, простият става мъдър; и когато мъдрия вразумяват, той придобива знание.<br>12. Праведникът наблюдава дома на нечестивия: как нечестивци падат в злочестие.<br>13. Който затуля ухото си пред писъка на сиромаха, той и сам ще пищи, - и няма да го чуят.<br>14. Таен подарък потушва гняв, а дар в пазуха - силна ярост.<br>15. Да пази правосъдие е радост за праведника и страх за ония, които вършат зло.<br>16. Човек, който се е отбил от пътя на разума, ще се настани в събранието на мъртъвците.<br>17. Който обича веселби, ще осиромашее, а който обича вино и мазно, няма да забогатее.<br>18. Нечестивият ще бъде откуп за праведния, и лукавият - за простодушния.<br>19. По-добре да живееш в пуста земя, нежели със свадлива и сърдита жена.<br>20. Ценно съкровище и тлъстина има в къщата на мъдрия, а глупавият човек ги разпилява.<br>21. Който пази правда и милост, ще намери живот, правда и слава.<br>22. Мъдрият влиза в града на силните и събаря крепостта, на която са се надявали.<br>23. Който пази устата си и езика си, пази душата си от беди.<br>24. Горделивият злодей - името му е кощунник - действува в пламъка на гордостта.<br>25. Гладът на мързеливеца ще го убие защото ръцете му се отказват да работят;<br>26. той всеки ден силно гладува, а праведникът дава и не му е свидно.<br>27. Жертвата на нечестивите е гнусота най-вече кога я принасят с лукавство.<br>28. Лъжесвидетелят ще загине, а човек който говори, каквото знае, ще говори винаги.<br>29. Нечестив човек има дръзко лице, а праведният държи право пътя си.<br>30. Няма мъдрост, няма разум, няма кроеж - насрещу Господа.<br>31. Коня стъкмяват за деня на битката, но победата е от Господа.</p>
							<p><strong><a name="22"></a>ГЛАВА 22.</strong></p>
							<p><br>1. По-добре е добро име, нежели голямо богатство, и по-добре е добра слава, нежели сребро и злато.<br>2. Богат и сиромах се срещат един с други; единия и другия Господ е създал.<br>3. Благоразумният вижда бедата и се скрива; а неопитните отиват напред и се наказват.<br>4. Подир смирението иде страх Господен, богатство, слава и живот.<br>5. По пътя на коварния - тръне и примки; който пази душата си, да бяга от тях.<br>6. Поучи момъка в начало на пътя му; той не ще се отклони от него и кога остарее.<br>7. Богатият господарува над бедния, и длъжникът става роб на заемодавеца.<br>8. Който сее неправда, ще пожъне беда, и пръчката на гнева му ще изчезне. (Господ обича човек, който драговолно дава, и ще попълни недостига на делата му.)<br>9. Милосърдният ще бъде благославян, защото дава на бедния от хляба си. (Който дава подаръци, печели победа и чест, и дори завладява душата на ония, които ги получават.)<br>10. Изпъди кощунника, и раздорът ще се махне, ще престане и свада, и ругатня.<br>11. Който обича чисто сърце, нему на устата е приятно, нему царят е приятел.<br>12. Очите на Господа пазят знанието, а думите на законопрестьпник Той събаря.<br>13. Ленивецът казва: "лъв на улицата! всред стъгдата ще ме убият!"<br>14. Устата на блудниците са дълбока пропаст: комуто Господ се разгневи, той Ще падне в нея.<br>15. Глупостта се привързала към сърцето на момъка, но изправителната пръчка Ще я махне от него.<br>16. Който уврежда сиромаха, за да Умножи богатството си, и който дава на богатия, - ще осиромашее.<br>17. Наклони ухо и слушай думите на мъдрите, и обърни сърцето си към моето знание;<br>18. защото ще бъде утешително, ако ги пазиш в сърцето си, и те бъдат също в устата ти.<br>19. За да бъде твоето упование на Господа, аз те уча и днес и ти помни.<br>20. Не писах ли ти три пъти, като те съветвах и поучавах,<br>21. за да те науча на точните думи на истината, та да ги предаваш на ония, които те провеждат.<br>22. Не ограбвай сиромаха, защото той е сиромах, и не притеснявай злочестника при портите,<br>23. защото Господ ще се намеси в делото им, и ще изтръгне душата на грабителите им.<br>24. Не другарувай с гневлив и не се събирай с припрян човек,<br>25. за да не привикнеш на неговите пътища и да не навлечеш примка на душата си.<br>26. Не бъди от онези, които дават ръка и поръчителствуват за дългове:<br>27. ако няма с какво да заплатиш, защо да докарваш дотам, че да ти вземат постелката изпод тебе?<br>28. Не преместяй стари межди, които са твоите бащи прокарали.<br>29. Видял ли си човек пъргав в работата си? Той ще стои пред царе, няма да стои пред прости.</p>
							<p><strong><a name="23"></a>ГЛАВА 23.</strong></p>
							<p><br>1. Кога седнеш да ядеш с властник, гледай добре що е отпреде ти,<br>2. и тури преграда на гърлото си, ако си лаком.<br>3. Не се прелъстяй от вкусните му гозби: те са примамлива храна.<br>4. Не залягай да трупаш богатство; бягай от такива мисли.<br>5. Ще устремиш очи към него, и - вече го няма: то ще си направи криле и като орел ще отлети към небето.<br>6. Не яж хляб у завистлив човек и не се прелъстяй от вкусните му гозби;<br>7. защото каквито са мислите в душата му, такъв е и той; "яж и пий", ти казва, но сърцето му не е с тебе.<br>8. Залъка, който си изял, ще изплюваш, и хубавите си думи напразно ще изхабиш.<br>9. В ушите на глупав не говори, защото той ще презре разумните твои думи.<br>10. Не премествай стара межда и в нива на сираци не влизай;<br>11. защото техният Закрилник е силен; Той ще се намеси в делото им против тебе.<br>12. Насочи сърцето си към учение и ушите си - към умни думи.<br>13. Не оставяй момъка без наказание; ако го накажеш с пръчка, той няма да умре;<br>14. ще го накажеш с пръчка, и ще спасиш душата му от преизподнята.<br>15. Синко, ако твоето сърце бъде мъдро, и моето сърце ще се порадва;<br>16. ще се радват и моите вътрешности, кога твоите уста говорят право.<br>17. Нека сърцето ти не завижда на грешници, но да пребъдва през всички дни в страх Господен;<br>18. защото има бъдника, и твоята надежда не е изгубена.<br>19. Слушай, синко, и бъди мъдър и насочвай сърцето си по правия път.<br>20. Не бъди между ония, които се с вино опиват, между ония, които се с месо пресищат, -<br>21. защото пияницата и който се пресища, ще осиромашеят, и сънливостта ще ги облече в дрипи.<br>22. Слушай баща си: той те е родил; не занемарявай майка си и кога тя остарее.<br>23. Купувай истина и не продавай мъдрост, учение и разум.<br>24. Бащата на праведника тържествува, и който е родил мъдрец, радва му се.<br>25. Нека се радва баща ти и нека тържествува майка ти, която те е родила.<br>26. Синко, дай си мен сърцето, и очите ти да гледат моите пътища, -<br>27. защото блудницата е дълбока пропаст, и чужда жена - тесен кладенец;<br>28. тя като разбойник причаква и умножава законопрестъпниците между човеците.<br>29. У кого - ах? у кого - ох? у кого - караница? у кого - скръб? у кого - рани без причина? у кого - зачервени очи?<br>30. У ония, които се засядат около вино, които ходят да издирват подправено с аромати вино.<br>31. Не гледай виното как се червенее, как пуща искри в чашата, как се гладко лее;<br>32. отпосле то ще ухапе като змия и ще жилне като аспида;<br>33. очите ти ще гледат чужди жени, и сърцето ти ще заговори развратно;<br>34. и ти ще бъдеш като заспал сред море и като задрямал навръх мачта.<br>35. (И ще кажеш:) "Биха ме, не ме боля; тласкаха ме, не усещах. Кога се пробудя, пак ще търся същото."</p>
							<p><strong><a name="24"></a>ГЛАВА 24.</strong></p>
							<p><br>1. Да ти се не ревнат лошите човеци, и недей жела да бъдеш с тях,<br>2. защото сърцето им насилство крои, и устата им за лошо говорят.<br>3. С мъдрост се къща урежда и с разум се укрепва,<br>4. и с вещина нейните клетове се напълнят с всякакъв драгоценен и добър имот.<br>5. Мъдър човек е силен, и разумен човек укрепява силата си,<br>6. затова с обмисляне води войната си, и успех ще има при много съвещания.<br>7. Мъдростта е твърде висока за глупавия; той не ще отвори уста при портите.<br>8. Който тъкми да стори зло, наричат го зломишленик.<br>9. Каквото глупост намисли, е грях, и кощунникът е гнусота за човеците.<br>10. Ако в злочест ден си се показал слаб, скудна ти е силата.<br>11. Избавяй водените на смърт, и не се отказвай от обречените на убиване.<br>12. Ще кажеш ли: ето, ние не знаехме това? А Оня, Който изпитва сърцата, нима не знае? Оня, Който бди над душата ти знае това и ще отдаде на човека според делата му.<br>13. Яж, синко, мед, защото е приятен, и вощен мед, който е сладък за гърлото ти:<br>14. такова е за душата ти и познанието на мъдростта. Ако си я намерил, има бьднина, и твоята надежда не е изгубена.<br>15. Не замисляй зло, нечестивецо, против жилището на праведника, не опустошавай мястото на покоя му,<br>16. защото седем пъти ще падне праведник - и ще стане; а нечестивите ще паднат в погибел.<br>17. Недей се радва, кога врагът ти падне, и сърцето ти да се не весели, кога се той препъне.<br>18. Инак, Господ ще види, и това в Негови очи няма да бъде угодно, и Той ще отдръпне от него гнева Си.<br>19. Недей негодува против злодейци и недей завижда на нечестивци,<br>20. защото злият няма бъднина, - светилото на нечестивците ще угасне.<br>21. Бой се, синко, от Господа и от царя; с размирници се на събирай,<br>22. защото неочаквано ще дойде нещастие за тях, - и бедата от тях двамата кой ще предузнае?<br>23. Казано е също от мъдрите: не е добро да има в съдилището лицеприятие.<br>24. Който казва на виновния: "прав си", него народите ще проклинат, него племената ще мразят;<br>25. а които изобличават, ще бъдат обичани, и върху тях ще дойде благословение.<br>26. В уста целува оня, който отговаря с верни думи.<br>27. Натъкми работите си вън от къщи, свърши ги на нивата си, а после и къщата си уреждай.<br>28. Не лъжесвидетелствувай против ближния си: защо да лъжеш с устата си?<br>29. Не казвай: както той стори за мене, тъй и аз ще сторя с него; ще въздам на човека според делата му.<br>30. Минавах край нивата на ленив човек и край лозето на малоумен човек;<br>31. и ето, всичко бе обрасло с тръни, повърхността му бе покрита с коприва, и каменната му ограда се бе съборила.<br>32. И погледах, устремих сърце си, погледах и урок научих:<br>33. "малко ще поспиш, малко ще подремеш, малко със скръстени ръце ще полежиш, -<br>34. и сиромашията ти ще дойде като скороходец, и немотията ти - като въоръжен човек."</p>
							<p><strong><a name="25"></a>ГЛАВА 25.</strong></p>
							<p><br>1. И това са притчи Соломонови, които ги събраха човеците на иудейския цар Езекия.<br>2. Слава за Бога е да облича всяко нещо в тайна, а слава за царете е да изследват работите.<br>3. Както небето във висината и земята в дълбината, тъй и сърцето на царете е неизследимо.<br>4. Отдели примеса от среброто, и ще излезе съд за златаря;<br>5. отдалечи неправедния от царя, и престолът му ще се укрепи с правда.<br>6. Не се големей пред лицето на царя и не заставай на мястото на големците;<br>7. защото по-добре е кога ти кажат: "дойди тука по-нависоко", отколкото кога те понижат пред велможата, когото са видели очите ти.<br>8. Не бързай да влизаш в тъжба: инак, какво ще правиш при свършека, кога твоят съперник те посрами?<br>9. Съди се със съперника си, но чужди тайни не откривай,<br>10. за да те не укори оня, който чуе това, и тогава безчестното ти не ще отбегне от тебе. (Любов и дружба освобождават; заварди ги за себе си, за да не станеш достоен за похула; запази пътищата си добре уредени.)<br>11. Уместно казана дума е като златни ябълки в сребърни кошнички.<br>12. Мъдър изобличител за внимателно ухо е като златна обеца и украшение от чисто злато.<br>13. Каквото е прохлада от сняг по жетва, такова е верен пратеник за оногова, който го праща: той докарва утеха за душата на своя господар.<br>14. Каквото са облаци и ветрове без дъжд, такова е човек, който се хвали с лъжливи подаръци.<br>15. Велможа се с кротост умилостивява, и мек език кости троши.<br>16. Намериш ли мед, яж само, колкото ти трябва, за да се не преситиш от него и да го не повърнеш.<br>17. Не ходи често в къщата на приятеля си, за да му не досадиш и да те не намрази.<br>18. Каквото е чук, меч и остра стрела, такова е човек, който лъжесвидетелствува против ближния си.<br>19. Каквото е строшен зъб и разслабена нога, такова е надеждата на безнадежден (човек) в злочест ден.<br>20. Каквото е оня, който съблича дрехата си в студен ден, каквото е оцет на рана, такова е оня, който пее песни на едно натъжено сърце. (Както молец поврежда дрехата и червей - дървото, тъй скръбта поврежда човешкото сърце.)<br>21. Ако врагът ти е гладен, нахрани го с хляб; и ако е жаден, напой го с вода;<br>22. защото, (правейки това) ти струпваш жар върху главата му, и Господ ще ти въздаде.<br>23. Северен вятър дъжд причинява, а таен език - недоволни лица.<br>24. По-добре да живееш в ъгъл на покрива, отколкото със свадлива жена в широка къща.<br>25. Каквото е студена вода за измъчена от жажда душа, такова е добра вест от далечна страна.26. Каквото е размътен извор и развален кладенец, такова е праведник, който пада пред нечестивец.27. Както не е добре да се яде много мед, тъй и да ламтиш за слава не е слава.<br>28. Каквото е разрушен град, без стени, такова е човек, който не владее духа си.</p>
							<p><strong><a name="26"></a>ГЛАВА 26.</strong></p>
							<p><br>1. Както сняг лятно време и дъжд по жътва, тъй и чест не прилича на глупец.<br>2. Както врабче ще хвръкне, както лястовица ще отлети, - тъй незаслужено проклятие няма да се сбъдне.<br>3. Бич за кон, юзда - за осел, а тояга - за глупци.<br>4. Не отговаряй на глупеца според глупостта му, за да не станеш и ти подобен нему;<br>5. не отговаряй на глупеца според глупостта му, за да се не помисли за мъдър.<br>6. Който дава устна поръка на глупец, подрязва нозете си, търпи неприятност.<br>7. Както кривят нозете у хромия, тъй и притчата куца в устата на глупци.<br>8. Каквото е оня, който туря в прашка безценен камък, такова е и оня, който дава чест на глупец.<br>9. Каквото е бодил в ръката на пияница, такова е притча в устата на глупци.<br>10. Силният върши всичко произволно: и глупеца надарява, и всеки минувач награждава.<br>11. Както псе се връща на бълвоча си, тъй глупец повтаря своята глупост.<br>12. Видял ли си човек, който се мисли за мъдър? Повече се надявай на глупеца, нежели нему.<br>13. Ленивецът казва: "лъв на пътя! лъв по стъгдите!"<br>14. Врата се върти на куките си, а ленивец - на леглото си.<br>15. Ленивец потапя ръка в блюдото, и тежко му е да я подигне до устата си.<br>16. Ленивец се мисли за по-мъдър от седмина, които смислено отговарят.<br>17. Кой! оминувайки се намесва в чужда свада, хваща куче за уши.<br>18. Както престорилият се на луд хвърля огън, стрели и смърт,<br>19. тъй е и човек, който коварно уврежда приятеля си и после казва: "аз се само пошегувах".<br>20. Дето няма вече дърва, огънят угасва, и дето няма шепотник, раздорът утихна.<br>21. Въглищата - за жар, и дървата - за огън, а свадлив човек - крамоли да разпалва.<br>22. Думите на шепотника са като сладкиши и влизат вътре в утробата.<br>23. Каквото е глинен съд, гледжосан с нечисто сребро, такова са огнени уста и злобно сърце.<br>24. С уста си врагът се преструва, а в сърце си коварство крои.<br>25. Кога говори дори с нежен глас, не му вярвай, защото в сърцето му има седем гнусотии.<br>26. Ако омразата му се прикрива насаме, злобата му ще се открие в събранието народно.<br>27. Който копае яма, той ще падне в нея, и който търкаля камък нагоре, върху него ще се върне.<br>28. Лъжлив език мрази ония, които е наранил, и уста ласкателни готвят падение.</p>
							<p><strong><a name="27"></a>ГЛАВА 27.</strong></p>
							<p><br>1. Не се хвали с утрешния ден, защото не знаеш какво ще роди тоя ден.<br>2. Нека те хвали друг, а не устата ти, - чужд, а не езикът ти.<br>3. Тежък е камъкът, тежък е и пясъкът; но гневът на глупеца е по-тежък от единия и другия.<br>4. Лют е гневът, неукротима - яростта; но кой ще устои против ревнивостта?<br>5. По-добре открито изобличение, нежели скрита любов.<br>6. Искрени са укорите от оногова, който обича, и лъжливи са целувките от оногова, който мрази.<br>7. Сита душа тъпче и вощен мед, а на гладна душа всичко горчиво е сладко.<br>8. Каквото е птица, напуснала гнездото си, такова е човек, напуснал мястото си.<br>9. Благовония и кадиво радват сърцето; тъй всекиму сладък бива приятелят със своя сърдечен съвет.<br>10. Не напущай приятеля си, нито приятеля на баща си, и не ходи вкъщи брату си в деня на твоето злочестие: по-добре съсед наблизо, нежели брат надалеч.<br>11. Бъди мъдър, синко, и радвай сърцето ми, - и аз ще имам какво да кажа ономува, който ме злослови.<br>12. Благоразумният вижда злото и се укрива; а неопитните вървят напред и се наказват.<br>13. Вземи му дрехите, защото е поръчителствувал за чужд; и за чужденеца вземи от него залог.<br>14. Който високо хвали приятеля си от ранно утро, ще го вземат за злословец.<br>15. Непрестанно капене в дъжделив ден и свадлива жена едно са:<br>16. който иска да я скрие, иска в десницата си да скрие вятър и благовоние, що само се обажда.<br>17. Желязо желязо остри, и човек изостря погледа на приятеля си.<br>18. Който варди смоковницата, ще яде плодовете й, и който пази господаря си, почетен ще бъде.<br>19. Както у водата е лице срещу лице, тъй сърцето на човека е към човека.<br>20. Преизподнята и Авадон са ненаситни: тъй също са ненаситни и очите човешки. (Гнусота пред Господа е оня, който дига дръзко очи, и неразумни са, които имат невъздържан език.)<br>21. Каквото е пота за сребро, горнило - за злато, такова са за човека устата, които го хвалят. (Сърцето на беззаконника дири зло, а правото сърце дири знание.)<br>22. Грухай с черясло глупеца в чутура заедно със зърната, глупостта му не ще се отдели от него.<br>23. Добре наглеждай добитъка си, имай грижа за стадата;<br>24. защото богатството не е вечно, пък и властта нима е от рода в род?<br>25. Трева никне, и злак се явява, и засъбирват билки планински.<br>26. Овците са тебе за облекло, и козлите - за купуване ниви.<br>27. И ще имаш достатъчно козе мляко тебе и на твоите домашни за храна и на твоите слугини за прехрана.</p>
							<p><strong><a name="28"></a>ГЛАВА 28.</strong></p>
							<p><br>1. Нечестивецът бяга, когато никой го не гони; а праведникът е смел като лъв.<br>2. Кога страната отстъпи от закона, тогава в нея има много началници; а при разумен и вещ мъж тя е дълговечна.<br>3. Човек сиромах и притеснител на слабите е също като проливен дъжд, който завлича храните.<br>4. Отстъпниците от закона хвалят нечестивците, а които пазят закона, негодуват против тях.<br>5. Лошите люде не разбират от справедливост, а ония, които търсят Господа, всичко разбират.<br>6. По-добре сиромах, който ходи в своята непорочност, нежели оня, който криви своите пътища, макар и да е богат.<br>7. Който пази закона, е разумен син, а който се събира с разсипници, посрамя баща си.<br>8. Който умножава имота си чрез корист и лихва, той го събира за добротвореца на бедните<br>9. Който отклонява ухото си да не слуша закона, на такъв и молитвата е гнусота.<br>10. Който отклонява праведните в пътя на злото, сам ще падне в ямата си, а непорочните ще наследят добро.<br>11. Богат човек се има за мъдрец, обаче умен сиромах ще го изобличи.<br>12. Кога праведници тържествуват, голяма слава е, но кога нечестивци се въздигат, човеците се крият.<br>13. Който скрива престъпленията си, не ще има успех; а който се съзнава и ги оставя, ще бъде помилуван.<br>14. Блажен е оня човек, който винаги пребъдва в благоговение; а който ожесточава сърцето си, ще падне в беда.<br>15. Каквото е рикащ лъв и гладна мечка, такова е нечестив властник над беден народ.<br>16. Неразумен управник върши много притеснения, а който мрази корист, ще има дълги дни.<br>17. Човек, виновен за проливане човешка кръв, ще бяга до гроб, за да го някой не хване.<br>18. Който ходи непорочно, ще бъде невредим; а който ходи по криви пътища, ще падне на един от тях.<br>19. Който си работи земята, ще се насища с хляб, а който подражава на празните, ще се насити с беднотия.<br>20. Верен човек ще бъде много благославян, а който бърза да забогатее, няма да остане ненаказан.<br>21. Не е добро да си лицеприятен; такъв човек и за късче хляб ще извърши неправда.<br>22. Завистлив човек бърза към богатство и не мисли, че сиромашията ще го настигне.<br>23. Който изобличава човека, ще намери отпосле по-голяма благосклонност, нежели оня, който с език ласкае.<br>24. Който окрадва баща си и майка си и казва "това не е грях", той е съучастник на грабители.<br>25. Горделивият разпаля крамола, а който се надява Господу, ще добрува.<br>26. Който се надява на себе си, е глупав; а който постъпва мъдро, ще бъде спасен.<br>27. Който дава на сиромах, няма да осиромашее; а който закрива очи от него, ще бъде много проклеван.<br>28. Кога нечестивци се въздигат, човеците се крият, а кога падат, праведниците се умножават.</p>
							<p><strong><a name="29"></a>ГЛАВА 29.</strong></p>
							<p><br>1. Човек, който, бидейки изобличаван, остава твърдоглав, неочаквано ще се съкруши, и не ще има за него изцеление.<br>2. Кога праведниците се умножават, народът се весели, а кога нечестивият госпо-дарува, народът пъшка.<br>3. Човек, който обича мъдрост, радва баща си; а който се събира с блудници, • имот разпилява.<br>4. Цар с правосъдие уякчава земята си, а който обича подаръци, разсипва я.<br>5. Човек, който ласкае приятеля си, залага примка за нозете му.<br>6. Грехът на лошия човек е примка за него, а праведникът се весели и се радва.<br>7. Праведникът грижливо вниква в тъжбата на бедните, а нечестивецът не разследва делото.<br>8. Развратните човеци бунтуват града, а мъдрите усмиряват бунта.<br>9. Умен човек, като се съди с глупав човек, сърди ли се, или се смее, - няма покой.<br>10. Кръвожадните човеци мразят непорочния, а праведните се грижат за неговия живот.<br>11. Глупавият излива всичкия си гняв, а мъдрият го сдържа.<br>12. Ако управникът слуша лъжливи думи, то и всичките му служители са нечестиви.<br>13. Сиромах и лихвар се срещат един с друг; но Господ дава и на двамата светлина на очите.<br>14. Ако царят съди бедните по правда, престолът му ще се заякчи завинаги.<br>15. Пръчка и мъмрене дават мъдрост; но момче, оставено без грижа, посрамя майка си.<br>16. Кога се умножават нечестивците, умножава се беззаконието; но праведниците ще видят тяхното падение.<br>17. Наказвай сина си, и той ще ти даде покой и ще достави радост на душата ти.<br>18. Без откровение свише народът е необуздан, а който пази закона, блажен е.<br>19. Роб с думи няма да се научи, защото, и да ги разбира, не слуша.<br>20. Видял ли си човек недомислен в думите си? Повече се надявай на глупец, нежели нему.<br>21. Ако ласкаво държиш роб от детинство, отпосле ще поиска да ти стане син.<br>22. Гневлив човек подига крамоли, а сприхав много греши.<br>23. Гордостта на човека го унижава, а смиреният по дух ще придобие чест.<br>24. Който се поделя с крадец, мрази душата си; слуша клетви, ала не обажда.<br>25. Страхът пред човеците поставя примка; а който се надява Господу, ще бъде в безопасност.<br>26. Мнозина търсят благосклонното лице на управника, но съдбата на човека е от Господа.<br>27. Неправеден човек е гнусота за праведниците, а гнусота за нечестивеца е оня, който ходи по правия</p>
							<p><strong><a name="30"></a>ГЛАВА 30.</strong></p>
							<p><br>1. Думи на Иакеевия син Агура. Вдъхновени изречения, които тоя човек е казал на Итиила, на Итиила път. Укала :<br>2. Наистина, аз съм по-невежа от кого и да било измежду човеците, и у мене няма разум човешки,<br>3. не се научих и на мъдрост, нито имам знанията на светиите.<br>4. Кой е възлизал на небето и слизал? Кой е събрал вятъра в шепата си? Кой е свързал водата в дреха? Кой е поставил всички граници на земята? Как е името му? И как е името на сина му? Знаеш ли?<br>5. Всяка дума от Бога е чиста; Той е щит ономува, който се Нему уповава.<br>6. Не притуряй към думите Му, за да те не изобличи, и да не излезеш лъжец.<br>7. За две неща Те моля; не ми отказвай, преди да умра;<br>8. суета и лъжа отдалечи от мене, сиромашия и богатство не ми давай, - храни ме с насъщния хляб,<br>9. да не би, като се преситя, да се отрека от Тебе и да кажа: "кой е Господ?" и да не би, като осиромашея, да почна да крада и да употребявам името на моя Бог напразно.<br>10. Не хули слуга пред господаря му, за да те не прокълне, и ти да останеш виноват.<br>11. Има род, който кълне баща си и не благославя майка си.<br>12. Има род, който се смята за чист, а пък не е умит от нечистотиите си.<br>13. Има род - о, колко високомерни са очите му, и колко надигнати клепките му!<br>14. Има род, чиито зъби са мечове, и челюстите - ножове, за да пояжда сиромасите по земята и немотиите между людете.<br>15. Ненаситността има две дъщери: "давай, давай!" Ето три ненаситни, дори четири, които не ще кажат "стига!" -<br>16. преизподня и утроба безплодна, земя, която се не насища на вода, и огън, който не казва: "стига!"<br>17. Око, което се присмива на баща и нехае да се покорява на майка, ще бъде изкълвано от долински гарвани и от орлови пилци изядено!<br>18. Три неща са непостижни за мене, дори четири, които не разбирам:<br>19. път на орел по небето, път на змия по скала, път на кораб посред море и път на мъж към девица.<br>20. Такъв е пътят и на жена прелюбодейка: яла и обърсала устата си, и казва: "нищо лошо не съм сторила".<br>21. От три неща се тресе земята, дори от четири, които не може да носи:<br>22. от роб, кога стане цар; от глупец, кога до насита яде хляб,<br>23. от позорна жена, кога се омъжва, и от слугиня, кога заема мястото на господарката си.<br>24. Ето четири малки на земята, но те са по-мъдри от мъдрите:<br>25. мравките - народ несилен, но лете си приготвят храната;<br>26. хирогрилите - народ слаб, но правят къщите си на скала;<br>27. скакалците цар нямат, но излизат всички стройно;<br>28. паякът с щипалки се залавя, но се намира в царските палати.<br>29. Ето три, които стройно вървят, дори четири, които стройно излизат:<br>30. лъвът, най-силен между зверовете, не ще се отбие пред никого;<br>31. конят и козелът, (водач на стадо,) и царят между своя народ.<br>32. Ако в самозабрава си направил глупост и си намислил зло, тури ръка на уста;<br>33. защото, както кога се бие мляко, добива се масло, като се блъсне носът, потича кръв, тъй и кога се възбужда гняв, произлиза свада.</p>
							<p><strong><a name="31"></a>ГЛАВА 31.</strong></p>
							<p><br>1. Думи на цар Лемуила. Поука, с която го е поучила майка му:<br>2. Какво, синко, какво, сине на утробата ми? какво, сине на оброците ми?<br>3. Не давай на жени силите си, нито пътищата си на ония от тях, които царе погубват.<br>4. Не е за царе, Лемуиле, не е за царе вино да пият, нито за князе - сикер,<br>5. за да не би, като се опият, да забравят закона и да изкривяват съдбата на угнетените.<br>6. Дайте сикер на загиващия и вино на огорчения по душа;<br>7. нека той пийне и забрави сиромашията си и да си не спомня вече за страданието си.<br>8. Отваряй устата си за безгласния и за защита на всички сираци.<br>9. Отваряй устата си за правосъдие и за делото на сиромаха и немотния.<br>10. Кой ще намери жена добродетелна? Нейната цена е по-висока от бисер;<br>11. сърцето на мъжа й е уверено в нея, и той не ще остане без печалба;<br>12. тя му отплаща с добро, а не със зло, през всички дни на живота си.<br>13. Набавя си вълна и лен, и на радо сърце работи с ръцете си.<br>14. Тя, както търговските кораби, отдалеч си набавя храна.<br>15. Тя става още през нощта и раздава храна в къщата си и уреченото на слугините си.<br>16. Намисли си за нива, и придобива я; от плода на ръцете си насажда лозе.<br>17. Препасва със сила кръста си и укрепва мишците си.<br>18. Тя чувствува, че занятието и е добро, и светилото й не гасне нощем.<br>19. Протяга ръце към хурката, и пръстите й се хващат за вретеното.<br>20. Шепата си на сиромах отваря, и ръката си на нужделив подава.<br>21. Не се бои от студ за челядта си, защото цялата й челяд е облечена с двойни дрехи.<br>22. Тя си тъче килими; висон и пурпур е нейно облекло.<br>23. Мъжът й е известен при портите, кога седи със старейшините на страната.<br>24. Тя работи покривки и ги продава, доставя пояси на финикийските търговци.<br>25. Здравина и хубост е нейно облекло, и весело гледа на бъдещето.<br>26. С мъдрост отваря устата си, и кротка поука е на езика й.<br>27. Наглежда домакинството вкъщи и не яде хляба на празността.<br>28. Стават децата и я облажават, - мъжът, и той я хвали:<br>29. "много жени добродетелни е имало, но ти надмина всички".<br>30. Миловидността е примамлива и хубостта - суетна; но жена, която се бои от Господа, е достойна за хвала.<br>31. Дайте й от плода на нейните ръце, и нека делата й я прославят при портите!</p>

						</div></div></div>
			</div>

			<div>
				<div class="reader-message"></div>
			</div>
			<div aria-owns="toolbar"></div>
		</div>
	</body>
</html>
