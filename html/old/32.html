<!DOCTYPE html>
<html lang="bg">
	<head>
		<meta charset="UTF-8"/>
		<meta name="viewport" content="width=device-width, initial-scale=1.0"/>
		<title>32. Книга на пророк Варуха</title>
	</head>
	<body>
		<div class="container" style="--line-height: 1.6em; --letter-spacing: -0.03em; --word-spacing: -0.05em; --text-alignment: start; --block-img-margin-right: unset; --block-img-margin-left: unset;" lang="bg" dir="ltr">
			<div class="header reader-header reader-show-element">
				<a class="domain reader-domain" href="https://bg-patriarshia.bg/bible-old-testament-32">bg-patriarshia.bg</a>
				<div class="domain-border"></div>
				<h1 class="reader-title">32. Книга на пророк Варуха</h1>
				<div class="credits reader-credits"></div>
				<div class="meta-data">
					<div class="reader-estimated-time" data-l10n-args="{&quot;range&quot;:&quot;14–18&quot;,&quot;rangePlural&quot;:&quot;other&quot;}" data-l10n-id="about-reader-estimated-read-time" dir="ltr">14–18 minutes</div>
				</div>
			</div>

			<hr>

			<div class="content">
				<div class="moz-reader-content reader-show-element"><div id="readability-page-1" class="page"><div>

							<p><strong>Глава:&nbsp; <a href="#1">1</a>&nbsp; <a href="#2">2</a>&nbsp; <a href="#3">3</a>&nbsp; <a href="#4">4</a>&nbsp; <a href="#5">5</a></strong></p>
							<p><strong><a name="1"></a>ГЛАВА 1.</strong></p>

							<p>1. Думи на книгата, която написа Варух, син на Нирия, син на Маасея, син на Седекия, син на Асадия, Хелкиев син, във Вавилон,</p>
							<p>2. в петата година, в седмия ден на месеца, в онуй време, когато халдеите превзеха Йерусалим и го с огън изгориха.</p>
							<p>3. И прочете Варух думите на тая книга гласно пред Иехония, син Иоакимов, иудейски цар, гласно пред целия народ, дошъл да слуша книгата,</p>
							<p>4. гласно пред велможите и пред царските синове, гласно пред старейшините и гласно пред целия народ, от малък до голям, пред всички, които живееха във Вавилон на река Суд.</p>
							<p>5. И те плакаха и постиха, молиха се пред Господа</p>
							<p>6. и събраха сребро, всеки според силите си,</p>
							<p>7. та пратиха в Йерусалим до първосвещеник Иоакима, син на Хелкия, Саломов син, до свещениците и до целия народ, който се намираше с него в Йерусалим,</p>
							<p>8. когато Варух взе отнесените из храма съдове на Господния дом, за да ги върне в Иудейската земя, в десетия ден на месец сиуал, сребърните съдове, които бе направил иудейският цар Седекия, Иосиев син,</p>
							<p>9. след като Навуходоносор, вавилонски цар, бе преселил от Йерусалим Иехония и князете, затворниците и велможите и народа на страната, и ги бе довел във Вавилон.</p>
							<p>10. И казаха те: ето, ние ви пращаме сребро; купете за това сребро всесъжения, жертва за грях и тамян, пригответе дар и възнесете върху жертвеника на Господа, нашия Бог,</p>
							<p>11. и молете се за живота на вавилонския цар Навуходоносора и за живота на сина му Валтасара, щото дните им на земята да бъдат като дни на небето.</p>
							<p>12. И Господ ще ни даде сила и ще просвети очите ни, и ще живеем под закрила на вавилонския цар Навуходоносора и под закрила на сина му Валтасара, и ще им служим много дни и ще намерим милост у тях.</p>
							<p>13. Молете се и за нас на Господа, нашия Бог, понеже ние съгрешихме пред Тоспода, нашия Бог, и не се отвърна от нас яростта на Господа и гневът Му доднес;</p>
							<p>14. и прочитайте тая книга, която ви пращаме, та да се разглася в Господния дом в ден празничен и в дни бележити;</p>
							<p>15. и кажете: у Господа, нашия Бог, е правдата, а у нас - срам по лицата, като днес, у всеки иудеин и у живеещите в Йерусалим,</p>
							<p>16. у царете ни и у князете ни, у свещениците ни, у пророците ни и у бащите ни,</p>
							<p>17. задето съгрешихме пред Господа,</p>
							<p>18. и Му се не покорявахме, и не слушахме гласа на Господа, нашия Бог, за да ходим според заповедите на Господа, които е дал пред лицето ни.</p>
							<p>19. От оня ден, в който Господ изведе бащите ни из Египетската земя, и доднес ние бяхме непокорни пред Господа, нашия Бог, и не ни беше грижа, че не слушахме гласа Му.</p>
							<p>20. Затова ни сполетяха бедствия и клетва, - както днес, - която Господ определи пред Своя раб Моисея в оня ден, в който изведе бащите ни из Египетската земя, за да ни даде земя, в която тече мед и мляко.</p>
							<p>21. И не слушахме гласа на Господа, нашия Бог, във всички думи на пророците, които Той праща при нас,</p>
							<p>22. и ходехме всеки според мислите на своето зло сърце, служейки на други богове, вършейки зли дела пред очите на Господа, нашия Бог.</p>
							<p><strong><a name="2"></a>ГЛАВА 2.</strong></p>

							<p>1. И Господ изпълни думата Си, която бе изрекъл против нас и против съдиите ни, които съдеха Израиля, и против царете ни, против князете ни и против всеки израилтянин и иудеин,</p>
							<p>2. че ще напрати върху нас големи бедствия, каквито не е имало под цялото небе, както направи в Йерусалим, според писаното в Моисеевия закон,</p>
							<p>3. че ние ще ядем - един плътта на сина си, а друг - плътта на дъщеря си.</p>
							<p>4. И Той ги стори поданици на всички царства около нас, за поругание и опустошение у всички околни народи, между които ги разпръсна Господ.</p>
							<p>5. И ние се намерихме долу, а не на върха, защото съгрешихме пред Господа, нашия Бог, не слушайки гласа Му.</p>
							<p>6. У Господа, нашия Бог, е правдата, а у нае и бащите ни - срам по лицата, като днес.</p>
							<p>7. Всички ония бедствия, каквито Господ изрече върху нас, ни сполетяха.</p>
							<p>8. Ние се не молихме пред лицето на Господа, да отвърне всекиго от помислите на злото му сърце.</p>
							<p>9. И Господ следеше тия бедствия и ги напрати върху нас, защото Господ е праведен във всичко, каквото ни заповяда нам.</p>
							<p>10. Ала ние не слушахме гласа Му, за да ходим по заповедите Господни, които е дал пред лицето ни.</p>
							<p>11. И сега. Господи, Боже Израилев, Ти, Който изведе Твоя народ из Египетската земя с яка ръка, с личби и чудеса, и с голяма сила и висока мишца, и Си създаде име като днес:</p>
							<p>12. ние съгрешихме, постъпвахме нечестиво, неправедно против всички Твои наредби, Господи, Боже наш!</p>
							<p>13. Нека се отвърне от нас Твоята ярост, защото малко останахме сред народите, между които ни разпръсна.</p>
							<p>14. Чуй, Господи, нашата молитва и нашата просба, и избави ни заради Тебе и дай ни милост пред лицето на ония, които ни преселиха,</p>
							<p>15. та да познае цяла земя, че Ти си, Господи, Бог наш, защото Твоето име се призовава над Израиля и над рода му.</p>
							<p>16. Погледни, Господи, от светия Твой дом и си спомни за нас, приклони, Господи, ухото Си и чуй!</p>
							<p>17. Отвори очите Си, виж, защото не мъртвите в ада, чиито дух е взет из техните вътрешности, ще въздадат слава и хвала Господу,</p>
							<p>18. но човек, който скърби поради голямото бедствие, който ходи наведен и унил: очи потъмнели и изгладняла душа ще въздадат слава и правда на Тебе, Господи!</p>
							<p>19. Не според правдата на отците ни и на царете ни ние поднасяме тая молба пред Твоето лице. Господи, Боже наш;</p>
							<p>20. защото върху нас Ти изпрати Твоята ярост и Твоя гняв, както бе говорил чрез Твоите раби, пророците.</p>
							<p>21. Тъй казва Господ: наведете рамената си, за да работите на вавилонския цар, и ще живеете на земята, която дадох на отците ви;</p>
							<p>22. ако пък не послушате гласа на Господа, за да служите на вавилонския цар,</p>
							<p>23. Аз ще направя да изчезне в иудейските градове и иерусалимските околности глас на веселие и глас на радост, глас на младоженец и глас на невеста, и не ще остане по цялата тая земя следа от обитатели.</p>
							<p>24. Но ние не послушахме Твоя глас, за да служим на вавилонския цар, и Ти изпълни думите Си, които бе говорил чрез Твоите раби - пророците, за да бъдат изнесени костите на царете ни и костите на отците ни из своето място.</p>
							<p>25. И ето, те са изхвърлени на дневния пек и на нощния студ, а умряха от лоши болести, от глад, от меч и от изгнание.</p>
							<p>26. Ти остави дома, върху който се призовава Твоето име, като днес, поради нечестие на дома Израилев и дома Иудин.</p>
							<p>27. Ти, Господи, Боже наш, постъпи с нас по всичкото Си снизхождение и по всичкото Си голямо милосърдие,</p>
							<p>28. както Ти каза чрез Твоя раб Моисея в оня ден, в който му заповяда да напише Твоя закон пред Израилевите синове, думайки:</p>
							<p>29. ако не послушате Моя глас, то туй голямо и многобройно множество народ ще се обърне в малко сред народите, между които ще ги разпръсна.</p>
							<p>30. Аз зная, че те не ще Ме послушат, защото са упорит народ; но те ще се обърнат към сърцето си в земята на своето преселение,</p>
							<p>31. и ще познаят, че Аз съм техен Господ Бог. И Аз ще им дам сърце, - и ще разумеят, и уши, - и ще чуят.</p>
							<p>32. И ще Ме прославят в земята на своето преселение, ще си спомнят Моето име</p>
							<p>33. и ще се отвърнат от упорството си и от лошите си работи, защото ще си спомнят пътя на бащите си, които съгрешиха пред Господа.</p>
							<p>34. И Аз ще ги върна в земята, която с клетва обещах на отците им, на Авраама, Исаака и Иакова, и те ще я владеят; и ще ги умножа, - и не ще се намалят.</p>
							<p>35. И ще сключа с тях вечен завет, че Аз ще бъда техен Бог, а те ще бъдат Мой народ, и вече не ще изгоня Моя народ Израиля из земята, която съм им дал.</p>
							<p><strong><a name="3"></a>ГЛАВА 3.</strong></p>

							<p>1. Господи, Вседържителю, Боже Израилев! утеснена душа и унил дух вика към Тебе:</p>
							<p>2. чуй, Господи, и помилувай, защото Ти си Бог милосърден; помилувай, защото съгрешихме пред Тебе;</p>
							<p>3. Ти вечно пребъдваш, а ние вечно гинем.</p>
							<p>4. Господи Вседържителю, Боже Израилев! чуй молитвата на Израилевите умрели и на техните синове, които съгрешиха пред Тебе, които не послушаха гласа на Господа, своя Бог, затова ни и сполетяха бедствия.</p>
							<p>5. Не си спомняй неправдите на бащите ни, а спомни ръката Си и името Си в това време,</p>
							<p>6. защото Ти си Господ, Бог наш, и ние ще Те прославим, Господи!</p>
							<p>7. Затова си вселил Твоя страх в нашето сърце, за да призоваваме Твоето име; и ние ще Те прославяме в нашето преселение, защото отхвърлихме от нашето сърце всяка неправда на бащите си, които съгрешиха пред Тебе.</p>
							<p>8. Ето, ние сме сега в нашето преселение, където Ти ни разпръсна за хула, за клетва и за отплата поради всички неправди на бащите ни, които отстъпиха от Господа, нашия Бог.</p>
							<p>9. Чуй, Израилю, заповедите на живота, внимавайте, за да разумеете мъдростта.</p>
							<p>10. Що значи туй, Израилю, че ти се намираш в земята на враговете? Остаря ти в чужда земя, оскверни се заедно с мъртвите,</p>
							<p>11. причислен си към тия, които са в ада,</p>
							<p>12. оставил си източника на премъдростта.</p>
							<p>13. Ако беше ходил по Божия път, щеше да живееш мирно довека.</p>
							<p>14. Познай де се намира мъдростта, де силата, де знанието, та заедно с това да узнаеш, де се намира дългоденствието и животът, де се намира светлината на очите и мирът.</p>
							<p>15. Кой е намерил нейното място, и кой е влязъл в нейната съкровищница?</p>
							<p>16. Де са князете на народите и ония, които владееха над зверове земни, които се" забавляваха с птици небесни</p>
							<p>17. И събираха сребро и злато, на които се надяват людете, и чиито имоти край нямат? I</p>
							<p>18. Де са ония, които се занимаваха със сребърни изделия, и чиито изделия брой нямат?</p>
							<p>19. Те изчезнаха и слязоха в ада, и вместо тях се други издигнаха.</p>
							<p>20. По-сетнешните видяха светлина и живяха на земята, но пътя на мъдростта не познаха;</p>
							<p>21. не разбраха пътеките й, и техните синове я не достигнаха; те бяха далеч от нейния път.</p>
							<p>22. И не се чуваше за нея в Ханаан, нито я виждаха в Теман.</p>
							<p>23. Синовете на Агар диреха земно знание, също и търговците от Мера и Теман, и баснословните и изследвачите на знанието, но пътя на премъдростта не познаха и не забелязаха нейните пътеки.</p>
							<p>24. О, Израилю! колко е голям Божият дом, и колко е пространно мястото на неговото владение!</p>
							<p>25. Голям е той и няма край, висок е и неизмерим.</p>
							<p>26. Там отначало имаше прочути исполини, твърде големи, изкусни във война.</p>
							<p>27. Но не тях избра Бог, и не тям откри пътя на премъдростта;</p>
							<p>28. и те загинаха затова, че нямаха мъдрост, загинаха от своето безумие.</p>
							<p>29. Кой се качи на небето, и я взе и свали от облаците?</p>
							<p>30. Кой премина морета и я намери, и кой ще донесе нея - по-добрата от чисто злато?</p>
							<p>31. Никой не знае пътя й, ни помисля за пътеките й.</p>
							<p>32. Но Знаешият всичко я знае; Той я откри със Своя разум. Оня, Който направи земята за вечни времена и я изпълни с четириноги животни,</p>
							<p>33. Който праща светлината, - и тя иде, повика я, и тя го послуша с трепет;</p>
							<p>34. и звездите заблестяха на стражите си и се зарадваха.</p>
							<p>35. Той ги повика, и те казаха: "ето ни", и заблестяха от радост пред своя Творец.</p>
							<p>36. Този е нашият Бог, и никой друг не ще се сравни с Него.</p>
							<p>37. Той намери всички пътища на премъдростта и я подари на Своя раб Иакова и на Своя възлюбен Израиля.</p>
							<p>38. След това Той се яви на земята и живя между людете.</p>
							<p><strong><a name="4"></a>ГЛАВА 4.</strong></p>

							<p>1. Ето книгата на Божиите заповеди и законът, който пребъдва вечно. Всички, които се придържат о нея, ще живеят, а които я оставят, ще умрат.</p>
							<p>2. Обърни се, Иакове, и я вземи, ходи при блясъка на светлината й!</p>
							<p>3. Не давай другиму твоята слава, и теб полезното - на чужди народ.</p>
							<p>4. Честити сме, Израилю, че знаем, що е благоугодно Богу.</p>
							<p>5. Дерзай, народе мой, паметнико Израилев!</p>
							<p>6. Вие сте предадени на езичници не да загинете, а задето разгневявахте Бога; вие сте предадени на враговете,</p>
							<p>7. защото раздразнихте Тогова, Който ви създаде, като принасяхте жертви на бесове, а не Богу.</p>
							<p>8. Вие забравихте вечния Бог, Който ви храни, а също огорчихте и Йерусалим, който ви отгледа,</p>
							<p>9. защото той видя пратения от Бога върху вас гняв и каза: чуйте, съжители сионски. Бог напрати върху ми голяма скръб,</p>
							<p>10. защото аз видях пленението на моите синове и дъщери, което Вечният напрати върху тях.</p>
							<p>11. Аз ги храних с радост, а отпуснах с плач и жалост.</p>
							<p>12. Никой да се не радва за мене вдовеца и оставен от мнозина; аз запустях заради греховете на моите деца, защото те се отклониха от Божия закон;</p>
							<p>13. не познаха наредбите на Бога, не ходиха по пътя на Божиите заповеди и не стъпиха в пътеките към учението за Неговата правда.</p>
							<p>14. Дойдете, съжители сионски, и си спомнете пленението на моите синове и дъщери, което Вечният напрати върху им.</p>
							<p>15. Защото Той напрати върху им народ отдалеч, народ безсрамен и другоезичен, понеже се не засрамиха от старец и не пожалиха младенец,</p>
							<p>16. и отведоха на вдовица милите синове и лишиха самотната от дъщерите.</p>
							<p>17. Аз пък с какво мога да ви помогна?</p>
							<p>18. Който напрати върху вас тия бедствия, Той ще ви и избави от ръцете на враговете ви.</p>
							<p>19. Дойдете, деца, дойдете, защото аз запустях.</p>
							<p>20. Аз снех от себе си дрехата на мира и надянах вретището на моята молитва; ще викам към Вечния през дните си.</p>
							<p>21. Дерзайте, деца, викайте към Бога, и Той ще ви избави от насилие, от вражи ръце.</p>
							<p>22. Защото от Вечния очаквах аз вашето спасение, и върху мене дойде от Светия радост за милостта, която скоро ще ви дойде от Вечния, Спасителя наш.</p>
							<p>23. Аз ви отпущах с печал и жалост, но Бог ще ми върне вас с радост и веселие навеки.</p>
							<p>24. Защото, както сега съжителите сионски видяха вашето пленение, тъй ще видят скоро вашето от Бога спасение, което ще ви дойде с голяма слава и величие от Вечния.</p>
							<p>25. Деца, потърпете Божия гняв, който ви е постигнал: преследвал те е враг, но ти скоро ще видиш неговата гибел и ще стъпиш на врата му.</p>
							<p>26. Тия, които съм отгледал в нега, тръгнаха по грапави пътища, хванати като стадо, разграбено от врагове.</p>
							<p>27. Дерзайте, деца, и викайте към Бога, защото за вас ще си спомни Оня, Който ви напрати това.</p>
							<p>28. Каквато беше вашата решителност да се отдалечите от Бога, увеличете я десетократно да се обърнете и Го подирите,</p>
							<p>29. защото Оня, Който ви напрати тия бедствия, ще напрати върху ви вечно веселие със спасение.</p>
							<p>30. Дерзай, Иерусалиме! Този, Който ти е име дарувал, ще те утеши.</p>
							<p>31. Клети са ония, които те оскърбяваха и се радваха на твоето падане.</p>
							<p>32. Клети са градовете, на които служиха твоите деца; клета е земята, която прие твоите синове;</p>
							<p>33. защото, както тя се радва за твоето падане и се весели за твоето поражение, тъй ще скърби за своето опустошение.</p>
							<p>34. Аз ще я направя да се не радва на много народ, и хвалбите й ще се обърнат в печал;</p>
							<p>35. защото ще дойде върху нея огън от Вечния за дълги дни, и дълго, дълго време ще я обитават бесове.</p>
							<p>36. Озърни се, Иерусалиме, на изток и виж радостта, която ти иде от Бога.</p>
							<p>37. Ето, идат твоите синове, които си отпуснал, идат събрани от изток до запад с думата на Светия, обрадвани за Божията слава.</p>
							<p><strong><a name="5"></a>ГЛАВА 5.</strong></p>

							<p>1.Иерусалиме! снеми от себе си дрехата на плача и на твоето огорчение и се облечи с благолепие на слава от Бога навеки!</p>
							<p>2. Облечи се с дреха на правда от Бога, тури на глава си венец на слава от Вечния,</p>
							<p>3. защото Бог ще покаже на цялото поднебесие твоята слава.</p>
							<p>4. Навеки Бог ще те нарече: мир на правда и слава на благочестие.</p>
							<p>5. Стани, Иерусалиме, и застани на висота, обърни се към изток и погледни децата си, събрани от заникслънце до изток по думата на Светия, обрадвани, че Бог си е спомнил за тях.</p>
							<p>6. Те излязоха от тебе пеша, карани от враговете, но Бог ще ги доведе при тебе, носени в слава като царски синове;</p>
							<p>7. защото Бог е определил, всяка висока планина и вечните хълмове да се снишат, а долините да се изпълнят, за да се уравни земята, та Израил да върви твърдо с Божия слава,</p>
							<p>8. а горите и всяко благовонно дърво да правят сянка Израилю, по Божия повеля.</p>
							<p>9. Бог ще предвожда радостно Израиля със светлата Си слава, със Своята милост и правда.</p>

						</div></div></div>
			</div>

			<div>
				<div class="reader-message"></div>
			</div>
			<div aria-owns="toolbar"></div>
		</div>
	</body>
</html>
