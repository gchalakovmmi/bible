<!DOCTYPE html>
<html lang="bg">
	<head>
		<meta charset="UTF-8"/>
		<meta name="viewport" content="width=device-width, initial-scale=1.0"/>
		<title>1. От Матея свето Евангелие</title>
	</head>
	<body>
		<div class="container" style="--line-height: 1.6em; --letter-spacing: -0.03em; --word-spacing: -0.05em; --text-alignment: start; --block-img-margin-right: unset; --block-img-margin-left: unset;" lang="bg" dir="ltr">
			<div class="header reader-header reader-show-element">
				<a class="domain reader-domain" href="https://bg-patriarshia.bg/bible-new-testament-1">bg-patriarshia.bg</a>
				<div class="domain-border"></div>
				<h1 class="reader-title">1. От Матея свето Евангелие</h1>
				<div class="credits reader-credits"></div>
				<div class="meta-data">
					<div class="reader-estimated-time" data-l10n-args="{&quot;range&quot;:&quot;100–127&quot;,&quot;rangePlural&quot;:&quot;other&quot;}" data-l10n-id="about-reader-estimated-read-time" dir="ltr">100–127 minutes</div>
				</div>
			</div>

			<hr>

			<div class="content">
				<div class="moz-reader-content reader-show-element"><div id="readability-page-1" class="page"><div>

							<p>Глава: <a href="#1">1</a> <a href="#2">2</a> <a href="#3">3</a> <a href="#4">4</a> <a href="#5">5</a> <a href="#6">6</a> <a href="#7">7</a> <a href="#8">8</a> <a href="#9">9</a> <a href="#10">10</a> <a href="#11">11</a> <a href="#12">12</a> <a href="#13">13</a> <a href="#14">14</a> <a href="#15">15</a> <a href="#16">16</a> <a href="#17">17</a> <a href="#18">18</a> <a href="#19">19</a> <a href="#20">20</a> <a href="#21">21</a> <a href="#22">22</a> <a href="#23">23</a> <a href="#24">24</a> <a href="#25">25</a> <a href="#26">26</a> <a href="#27">27</a> <a href="#28">28</a></p>
							<p><strong><a name="1"></a>ГЛАВА 1.</strong></p>
							<p>1. Книга за живота на Иисуса Христа, Син Давидов, Син Авраамов.</p>
							<p>2. Авраам роди Исаака; Исаак роди Иакова; Иаков роди Иуда и братята му;</p>
							<p>3. Иуда роди Фареса и Зара от Тамар; Фарес роди Есрома; Есром роди Арама;</p>
							<p>4. Арам роди Аминадава; Аминадав роди Наасона; Наасон роди Салмона;</p>
							<p>5. Салмон роди Вооза от Раав; Вооз роди Овида от Рут; Овид роди Иесея;</p>
							<p>6. Иесей роди цар Давида; цар Давид роди Соломона от Уриевата жена;</p>
							<p>7. Соломон роди Ровоама; Ровоам роди Авия; Авия роди Аса;</p>
							<p>8. Аса роди Иосафата; Иосафат роди Иорама; Иорам роди Озия;</p>
							<p>9. Озия роди Иоатама; Иоатам роди Ахаза; Ахаз роди Езекия;</p>
							<p>10. Езекия роди Манасия; Манасия роди Амона; Амон роди Иосия;</p>
							<p>11. Иосия роди Иоакима; Иоаким роди Иехония и братята му - през време на преселението Вавилонско.</p>
							<p>12. А след преселението Вавилонско Иехония роди Салатииля; Салатиил роди Зоровавеля;</p>
							<p>13. Зоровавел роди Авиуда; Авиуд роди Елиакима; Елиаким роди Азора;</p>
							<p>14. Азор роди Садока; Садок роди Ахима; Ахим роди Елиуда;</p>
							<p>15. Елиуд роди Елеазара; Елеазар роди Матана; Матан роди Иакова;</p>
							<p>16. Иаков роди Иосифа, мъжа на Мария, от която се роди Иисус, наричан Христос.</p>
							<p>17. И тъй, всички родове от Авраама до Давида са четиринайсет рода; и от Давида до Вавилонското преселение - четиринайсет рода; и от Вавилонското преселение до Христа - четиринайсет рода.</p>
							<p>18. А рождението на Иисуса Христа стана тъй: след сгодяване на майка Му Мария за Иосифа, преди още да бяха се те събрали, оказа се, че тя е непразна от Духа Светаго.</p>
							<p>19. А Йосиф, мъж й, понеже беше праведен и не желаеше да я осрами, поиска тайно да я напусне.</p>
							<p>20. Но когато намисли това, ето, Ангел Господен му се яви насъне и каза: Иосифе, син Давидов, не бой се да приемеш Мария, жена си; защото заченалото се в нея е от Духа Светаго;</p>
							<p>21. тя ще роди Син, и ще Му наречеш името Иисус; защото Той ще спаси народа Си от греховете му.</p>
							<p>22. А всичко това стана, за да се сбъдне реченото от Господа чрез пророка, който каза:</p>
							<p>23. "ето, девицата ще зачене в утробата си и ще роди Син, и ще Му нарекат името Емануил", което ще рече: с нас е Бог.</p>
							<p>24. Като стана от сън, Йосиф направи, както му бе заповядал Ангелът Господен, и прие жена си.</p>
							<p>25. И не познаваше я, докле тя роди своя първороден Син; и той Му нарече името Иисус.</p>
							<p><strong><a name="2"></a>ГЛАВА 2.</strong></p>
							<p>1. А когато се роди Иисус във Витлеем Иудейски в дните на цар Ирода, ето, мъдреци от изток дойдоха в Йерусалим и казваха:</p>
							<p>2. де е родилият се Цар Иудейски? Защото видяхме звездата Му на изток и дойдохме да Му се поклоним.</p>
							<p>3. Като чу, цар Ирод се смути, и цял Йерусалим с него.</p>
							<p>4. И като събра всички първосвещеници и книжници народни, питаше ги: де трябва да се роди Христос?</p>
							<p>5. А те му казаха: във Витлеем Иудейски; защото тъй е писано чрез пророка:</p>
							<p>6. "и ти, Витлееме, земя Иудина, никак не си най-малък от Иудините воеводства; защото от тебе ще излезе Вожд, Който ще пасе Моя народ Израиля".</p>
							<p>7. Тогава Ирод тайно повика мъдреците и узна от тях точно за времето, когато се е появила звездата,</p>
							<p>8. и, като ги изпрати във Витлеем, каза: идете, разпитайте грижливо за Младенеца и, като Го намерите, обадете ми, за да ида и аз да Му се поклоня.</p>
							<p>9. Те изслушаха царя и заминаха. И ето, звездата, която бяха видели на изток, вървеше пред тях, докато дойде и се спря над мястото, дето беше Младенецът.</p>
							<p>10. А като видяха звездата, те се зарадваха с твърде голяма радост.</p>
							<p>11. И като влязоха в къщата, намериха Младенеца с майка Му Мария и паднаха, та Му се поклониха; и като отвориха съкровищата си, принесоха Му дарове: злато, ливан и смирна.</p>
							<p>12. И като получиха насъне откровение да се не връщат при Ирода, те заминаха по друг път за страната си.</p>
							<p>13. А след като си отидоха, ето. Ангел Господен се явява насъне Иосифу и казва: стани, вземи Младенеца и майка Му, и бягай в Египет, и остани там, докле ти кажа; защото Ирод ще търси Младенеца, за да Го погуби.</p>
							<p>14. Той стана, взе Младенеца и майка Му нощем, и замина за Египет;</p>
							<p>15. и там стоя до смъртта Иродова, за да се сбъдне реченото от Господа чрез пророка, който казва: "от Египет повиках Сина Си".</p>
							<p>16. Тогава Ирод, като се видя подигран от мъдреците, твърде много се ядоса и прати, та изби всички младенци във Витлеем и във всичките му предели, от две години и надолу, според времето, което бе точно узнал от мъдреците.</p>
							<p>17. Тогава се сбъдна реченото от пророк Иеремия, който казва:</p>
							<p>18. "глас бе чут в Рама, плач и ридание, и писък голям; Рахил плачеше за децата си, и не искаше да се утеши, защото ги няма".</p>
							<p>19. А след като умря Ирод, ето, Ангел Господен се явява насъне Иосифу в Египет</p>
							<p>20. и казва: стани, вземи Младенеца и майка Му и иди в земята Израилева, защото измряха ония, които търсеха душата на Младенеца.</p>
							<p>21. Той стана, взе Младенеца и майка Му, и дойде в земята Израилева.</p>
							<p>22. Но като чу, че в Иудея царува Архелай, наместо баща си Ирода, уплаши се да иде там; и след като получи откровение насъне, замина за пределите Галилейски</p>
							<p>23. и, като дойде, засели се в един град, наричан Назарет, за да се сбъдне казаното чрез пророците, че Той ще се нарече Назорей.</p>
							<p><strong><a name="3"></a>ГЛАВА 3.</strong></p>
							<p>1. В ония дни дохожда Йоан Кръстител и проповядва в Иудейската пустиня</p>
							<p>2. и казва: покайте се, защото се приближи царството небесно.</p>
							<p>3. Защото този е, за когото е казал пророк Исаия: "гласът на викащия в пустинята говори: пригответе пътя на Господа, прави правете пътеките Му".</p>
							<p>4. А сам Йоан носеше дреха от камилска вълна и кожен пояс на кръста си; а храната му беше акриди и див мед.</p>
							<p>5. Тогава Йерусалим и цяла Иудея, и цяла Йорданска околност излизаха при него</p>
							<p>6. и се кръщаваха от него в река Йордан, като изповядваха греховете си.</p>
							<p>7. И като видя Йоан мнозина фарисеи и садукеи, че дохождат при него да се кръстят, рече им: рожби ехиднини! кой ви подсказа да бягате от бъдещия гняв?</p>
							<p>8. Сторете, прочее, плод достоен за покаяние</p>
							<p>9. и не помисляйте да думате в себе си: наш отец е Авраам; защото, казвам ви, Бог може от тия камъни да въздигне чеда Аврааму;</p>
							<p>10. и секирата лежи вече при корена на дърветата; затова всяко дърво, което не дава добър плод, бива отсичано и хвърляно в огън;</p>
							<p>11. аз ви кръщавам с вода за покаяние; но Оня, Който иде подире ми, е по-силен от мене; аз не съм достоен да Му понеса обущата; Той ще ви кръсти с Дух Светий и с огън;</p>
							<p>12. лопатата Му е в ръката Му, и Той ще очисти гумното Си и ще събере житото Си в житницата, а плявата ще изгори с неугасим огън.</p>
							<p>13. Тогава Иисус дохожда от Галилея на Йордан при Йоана, за да се кръсти от него.</p>
							<p>14. А Йоан Го възпираше и думаше: аз имам нужда да се кръстя от Тебе, а Ти ли идеш при мене?</p>
							<p>15. Но Иисус му отговори и рече: остави сега; защото тъй нам подобава да изпълним всяка правда. Тогава Йоан Го допуска.</p>
							<p>16. И като се кръсти, Иисус веднага излезе из водата, и ето, отвориха Му се небесата, и видя Духа Божий да слиза като гълъб и да се спуща върху Него.</p>
							<p>17. И ето, глас от небесата, който казваше: Този е Моят възлюбен Син, в Когото е Моето благоволение.</p>
							<p><strong><a name="4"></a>ГЛАВА 4.</strong></p>
							<p>1. Тогава Иисус биде отведен от Духа в пустинята, за да бъде изкушен от дявола,</p>
							<p>2. и, като пости четирийсет дена и четирийсет нощи, най-сетне огладня.</p>
							<p>3. И приближи се до Него изкусителят м рече: ако си Син Божий, кажи, тия камъни да станат на хлябове.</p>
							<p>4. А Той му отговори и рече: писано е: "не само с хляб ще живее човек, а с всяко слово, което излиза от Божии уста".</p>
							<p>5. Тогава дяволът Го завежда в светия град и Го поставя на храмовата стряха,</p>
							<p>6. и Му казва: ако си Син Божий, хвърли се долу, защото писано е: "на Ангелите Си ще заповяда за Тебе, и на ръце ще Те понесат, да не би някак да препънеш о камък ногата Си".</p>
							<p>7. Иисус му рече: писано е също: "няма да изкусиш Господа, Бога твоего".</p>
							<p>8. Пак Го завежда дяволът на твърде висока планина и Му показва всички царства на света и тяхната слава,</p>
							<p>9. и Му дума: всичко това ще Ти дам, ако паднеш и ми се поклониш.</p>
							<p>10. Тогава Иисус му казва: махни се от Мене, сатана! защото писано е: "Господу, Богу твоему, ще се поклониш и Нему едному ще служиш".</p>
							<p>11. Тогава дяволът Го оставя, и ето. Ангели дойдоха и Му служеха.</p>
							<p>12. А като чу Иисус, че Йоан е предаден, отиде в Галилея;</p>
							<p>13. и като остави Назарет, дойде и се засели в Капернаум крайморски, в пределите Завулонови и Нефталимови,</p>
							<p>14. за да се сбъдне реченото чрез пророк Исаия, който казва:</p>
							<p>15. "земята Завулонова и земята Нефталимова, на крайморския път, отвъд Йордан, езическа Галилея,</p>
							<p>16. народът, който седеше в мрак, видя голяма светлина, и за ония, които седяха в страна и сянка смъртна, изгря светлина".</p>
							<p>17. Оттогава Иисус начена да проповядва и да казва: покайте се, защото се приближи царството небесно.</p>
							<p>18. И като вървеше покрай Галилейско море, видя двама братя, Симона, наричан Петър, и брата му Андрея, да хвърлят мрежа в морето, понеже бяха рибари;</p>
							<p>19. и казва им: вървете след Мене, и Аз ще ви направя ловци на човеци.</p>
							<p>20. И те веднага оставиха мрежите, и тръгнаха след Него.</p>
							<p>21. Оттам като отиде по-нататьк, видя други двама братя. Накова Зеведеева и брата му Йоана, в кораб със Зеведея, баща им, които кърпеха мрежите си, и ги повика.</p>
							<p>22. Те веднага оставиха кораба и баща си и тръгнаха след Него.</p>
							<p>23. И ходеше Иисус по цяла Галилея, като поучаваше в синагогите им, проповядваше Евангелието на царството и изцеряваше всяка болест и всяка немощ у народа.</p>
							<p>24. И пръсна се слух за Него по цяла Сирия; и доведоха при Него всички немощни, налегнати от всякакви болести и недъзи, и хванати от бяс и луничави, и разслабени, и Той ги изцери.</p>
							<p>25. И подире Му тръгнаха много тълпи народ от Галилея и Десетоградие, от Йерусалим и Иудея и изотвъд Йордан.</p>
							<p><strong><a name="5"></a>ГЛАВА 5.</strong></p>
							<p>1. Като видя народа. Той се възкачи на планината; и когато седна, учениците Му се приближиха до Него.</p>
							<p>2. И Той, като отвори устата Си, поучаваше ги и казваше:</p>
							<p>3. блажени бедните духом, защото тяхно е царството небесно.</p>
							<p>4. Блажени плачещите, защото те ще се утешат.</p>
							<p>5. Блажени кротките, защото те ще наследят земята.</p>
							<p>6. Блажени гладните и жадните за правда, защото те ще се наситят.</p>
							<p>7. Блажени милостивите, защото те ще бъдат помилувани.</p>
							<p>8. Блажени чистите по сърце, защото те ще видят Бога.</p>
							<p>9. Блажени миротворците, защото те ще се нарекат синове Божии.</p>
							<p>10. Блажени изгонените заради правда, защото тяхно е царството небесно.</p>
							<p>11. Блажени сте вие, когато ви похулят и изгонят, и кажат против вас лъжовно каква и да е лоша дума заради Мене.</p>
							<p>12. Радвайте се и се веселете, защото голяма е наградата ви на небесата; тъй бяха гонени и пророците, които бяха преди вас.</p>
							<p>13. Вие сте солта на земята. Но, ако солта изгуби сила, с какво ще се направи солена? Тя вече за нищо не струва, освен да се хвърли вън и да се тъпче от човеците.</p>
							<p>14. Вие сте светлината на света. Не може се укри град, който стои навръх планина.</p>
							<p>15. Нито запалят светило и го турят под крина, а на светилник, и свети на всички вкъщи.</p>
							<p>16. Тъй да светне пред човеците светлината ви, та да видят добрите ви дела и да прославят Небесния ваш Отец.</p>
							<p>17. Не мислете, че съм дошъл да наруша закона или пророците: не да наруша съм дошъл, а да изпълня.</p>
							<p>18. Защото, истина ви казвам: докле премине небето и земята, ни една йота, или една чертица от закона няма да премине, Докато всичко не се сбъдне.</p>
							<p>19. И тъй, който наруши една от най-малките тия заповеди и тъй поучи човеците, той най-малък ще се нарече в царството небесно; а който изпълни и поучи, той велик ще се нарече в царството небесно.</p>
							<p>20. Защото, казвам ви, ако вашата праведност не надмине праведността на книжниците и фарисеите, няма да влезете в царството небесно.</p>
							<p>21. Слушали сте, че бе казано на древните: "не убивай; а който убие, виновен е пред съда".</p>
							<p>22. Аз пък ви казвам, че всеки, който се гневи на брата си без причина, виновен ще бъде пред съда, а който каже на брата си: "рака", виновен ще бъде пред синедриона; а който пък каже: "безумнико", виновен ще бъде за геената огнена.</p>
							<p>23. И тъй, ако принасяш дара си на жертвеника, и там си спомниш, че брат ти има нещо против тебе,</p>
							<p>24. остави дара си там пред жертвеника и иди първом се помири с брата си, и тогава дойди и принеси дара си.</p>
							<p>25. Помирявай се с противника си скоро, докле си още на път с него към съдилището, за да не би някак противникът ти да те предаде на съдията, а съдията да те предаде на слугата и да бъдеш хвърлен в тъмница;</p>
							<p>26. истина ти казвам: няма да излезеш оттам, докле не върнеш и последния кодрант.</p>
							<p>27. Слушали сте, че бе казано на древните: "не прелюбодействувай".</p>
							<p>28. Аз пък ви казвам, че всеки, който поглежда на жена с пожелание, вече е прелюбодействувал с нея в сърцето си.</p>
							<p>29. И ако дясното ти око те съблазнява, извади го и хвърли от себе си; защото по-добре е за тебе да погине един твой уд, а не цялото ти тяло да бъде хвърлено в геената огнена.</p>
							<p>30. И ако дясната ти ръка те съблазнява, отсечи я и я хвърли от себе си; защото по-добре е за тебе да погине един твой уд, а не цялото ти тяло да бъде хвърлено в геената.</p>
							<p>31. Казано бе също: "ако някой напусне жена си, нека й даде разводно писмо".</p>
							<p>32. Аз пък ви казвам: който напусне жена си, не поради прелюбодеяние, той я прави да прелюбодействува; и който се ожени за напусната, той прелюбодействува.</p>
							<p>33. Слушали сте още,-че бе казано на древните: "клетва не престъпяй, а изпълнявай пред Господа клетвите си".</p>
							<p>34. Аз пък ви казвам: да се не кълнете никак: ни в небето, защото е престол Божий;</p>
							<p>35. ни в земята, защото е подножие на нозете Му; ни в Йерусалим, защото е град на великия Цар;</p>
							<p>36. ни в главата си се кълни, защото не можеш направи ни един косъм бял или черен.</p>
							<p>37. Но думата ви да бъде: да, да; не, не; а каквото е повече от това, то е от лукавия.</p>
							<p>38. Слушали сте, че бе казано: "око за око, и зъб за зъб".</p>
							<p>39. Аз пък ви казвам: да се не противите на злото. Но, ако някой ти удари плесница по дясната страна, обърни му и другата.</p>
							<p>40. И на тоя, който поиска да се съди с тебе и да ти вземе ризата, дай му и горната Дреха.</p>
							<p>41. И който те принуди да вървиш с него една миля, върви с него две.</p>
							<p>42. Томува, който ти проси, давай, и не се отвръщай от оногова, който ти иска назаем.</p>
							<p>43. Слушали сте, че бе казано: "обичай ближния си, и мрази врага си".</p>
							<p>44. Аз пък ви казвам: обичайте враговете си, благославяйте ония, които ви проклинат, добро правете на ония, които ви мразят, и молете се за ония, които ви обиждат и гонят,</p>
							<p>45. за да бъдете синове на вашия Отец Небесен; защото Той оставя Своето слънце да грее над лоши и добри, и праща дъжд на праведни и неправедни.</p>
							<p>46. Защото, ако обикнете ония, които вас обичат, каква вам награда? Не правят ли същото и митарите?</p>
							<p>47. И ако поздравявате само братята си, какво особено правите? Не постъпват ли тъй и езичниците?</p>
							<p>48. И тъй, бъдете съвършени, както е съвършен и Небесният ваш Отец.</p>
							<p><strong><a name="6"></a>ГЛАВА 6.</strong></p>
							<p>1. Гледайте да не проявявате своята праведност пред човеците, за да ви видят; инак, няма да имате награда при Небесния ваш Отец.</p>
							<p>2. И тъй, кога правиш милостиня, не тръби пред себе си, както правят лицемерните по синагоги и по улици, за да ги хвалят човеците. Истина ви казвам: те вече получават своята награда.</p>
							<p>3. А ти кога правиш милостиня, нека лявата ти ръка не знае, какво прави дясната,</p>
							<p>4. та милостинята ти да бъде скришом; и твоят Отец, Който вижда в скришно, ще ти въздаде наяве.</p>
							<p>5. И кога се молиш, не бъди като лицемерците, които обичат да се спират по синагоги и по кръстопътища да се молят, за да се покажат пред човеците. Истина ви казвам, те вече получават своята награда.</p>
							<p>6. А ти, кога се молиш, влез в скришната си стая и, като си заключиш вратата, помоли се на твоя Отец, Който е на тайно; и твоят Отец, Който вижда в скришно, ще ти въздаде наяве.</p>
							<p>7. А кога се молите, не говорете излишно като езичниците; защото те мислят, че в многословното си ще бъдат чути;</p>
							<p>8. прочее, не бивайте тям подобни; защото вашият Отец знае, от какво имате нужда, още преди да поискате от Него.</p>
							<p>9. А молете се тъй: Отче наш. Който си на небесата! Да се свети Твоето име;</p>
							<p>10. да дойде Твоето царство; да бъде Твоята воля, както на небето, тъй и на земята;</p>
							<p>11. насъщния ни хляб дай ни днес;</p>
							<p>12. и прости нам дълговете ни, както и ние прощаваме на длъжниците си;</p>
							<p>13. и не въведи нас в изкушение, но избави ни от лукавия; защото Твое е царството, и силата, и славата вовеки. Амин.</p>
							<p>14. Защото, ако простите на човеците съгрешенията им, и вам ще прости Небесният ви Отец;</p>
							<p>15. ако ли не простите на човеците съгрешенията им, и вашият Отец няма да прости съгрешенията ви.</p>
							<p>16. Също, кога постите, не бивайте намръщени като лицемерните; защото те си правят лицата мрачни, за да се покажат пред човеците, че постят. Истина ви казвам, те получават своята награда.</p>
							<p>17. А ти, кога постиш, помажи главата си и умий лицето си,</p>
							<p>18. та да се покажеш, че постиш не пред човеците, но пред твоя Отец, Който е на тайно; и твоят Отец, Който вижда в скришно, ще ти въздаде наяве.</p>
							<p>19. Не си събирайте съкровища на земята, дето ги яде молец и ръжда, и дето крадци подкопават и крадат;</p>
							<p>20. но събирайте си съкровища на небето, дето ни молец, ни ръжда ги яде, и дето крадци не подкопават и не крадат;</p>
							<p>21. защото, дето е съкровището ви, там ще бъде и сърцето ви.</p>
							<p>22. Светило за тялото е окото. Затова, ако твоето око бъде чисто, и цялото твое тяло ще бъде светло;</p>
							<p>23. ако пък твоето око бъде лукаво, цялото твое тяло ще бъде тъмно. И тъй, ако светлината, що е в тебе, е тъмнина, то колко ли голяма ще е тъмнината?</p>
							<p>24. Никой не може да слугува на двама господари: защото или единия ще намрази, а другия ще обикне; или към единия ще се привърже, а другия ще презре. Не можете да служите на Бога и на мамона.</p>
							<p>25. Затова казвам ви: не се грижете за душата си, какво да ядете и да пиете, ни за тялото си, какво да облечете. Душата не струва ли повече от храната, и тялото от облеклото?</p>
							<p>26. Погледнете птиците небесни, че не сеят, нито жънат, нито в житници събират; и вашият Отец Небесен ги храни. Не сте ли вие много по-ценни от тях?</p>
							<p>27. Па и кой от вас със своята грижа може да придаде на ръста си един лакът?</p>
							<p>28. Защо се грижите и за облекло? Взрете се в полските кринове, как растат: не се трудят, нито предат;</p>
							<p>29. а казвам ви, че нито Соломон във всичката си слава не се е облякъл тъй, както всеки един от тях;</p>
							<p>30. и ако полската трева, която днес я има, а утре се хвърля в пещ, Бог тъй облича, колко повече вас, маловерци!</p>
							<p>31. И тъй, не се грижете и не думайте: какво да ядем, или какво да пием, или какво да облечем?</p>
							<p>32. Защото всичко това търсят езичниците, и защото вашият Небесен Отец знае, че имате нужда от всичко това.</p>
							<p>33. Но първом търсете царството на Бога и Неговата правда, и всичко това ще ви се придаде.</p>
							<p>34. И тъй, не се грижете за утре, защото утрешният ден сам ще се грижи за своето: доста е на всеки ден злобата му.</p>
							<p><strong><a name="7"></a>ГЛАВА 7.</strong></p>
							<p>1. Не съдете, за да не бъдете съдени;</p>
							<p>2. защото, с какъвто съд съдите, с такъв ще бъдете съдени; и с каквато мярка мерите, с такава ще ви се отмери.</p>
							<p>3. А защо гледаш сламката в окото на брата си, пък гредата в своето око не усещаш?</p>
							<p>4. Или, как ще кажеш брату си: чакай, да извадя сламката от окото ти; а пък на, в твоето око има греда!</p>
							<p>5. Лицемерецо, извади първом гредата от окото си, и тогава ще видиш, как да извадиш сламката от окото на брата си.</p>
							<p>6. Не давайте светинята на псетата, и не хвърляйте бисера си пред свините, за да го не стъпчат с краката си и, като се обърнат, да ви разкъсат.</p>
							<p>7. Искайте, и ще ви се даде; търсете, и ще намерите; хлопайте, и ще ви се отвори;</p>
							<p>8. защото всякой, който иска, получава, и който търси, намира, и на тогоз, който хлопа, ще се отвори.</p>
							<p>9. Има ли помежду ви човек, който, кога му поиска син му хляб, да му даде камък,</p>
							<p>10. и кога поиска риба, да му даде змия?</p>
							<p>11. И тъй, ако вие, бидейки лукави, умеете да давате на чедата си добри деяния, колко повече вашият Отец Небесен ще даде блага на ония, които Му искат?</p>
							<p>12. Прочее, всичко, което искате да правят вам човеците, същото правете и вие тям; защото това е законът и пророците.</p>
							<p>13. Влезте през тесните врата; защото широки са вратата и просторен е пътят, който води към погибел, и мнозина са, които минават през тях;</p>
							<p>14. защото тесни са вратата и стеснен е пътят, който води в живота, и малцина ги намират.</p>
							<p>15. Пазете се от лъжливите пророци, които дохождат при вас в овча кожа, а отвътре са вълци грабители:</p>
							<p>16. по плодовете им ще ги познаете. Бере ли се грозде от тръни, или смокини от репей?</p>
							<p>17. Тъй, всяко добро дърво дава добри плодове, а лошо дърво дава лоши плодове:</p>
							<p>18. не може добро дърво да дава лоши плодове, нито лошо дърво да дава добри плодове.</p>
							<p>19. Всяко дърво, което не дава добър плод, отсичат и хвърлят в огън.</p>
							<p>20. И тъй, по плодовете им ще ги познаете.</p>
							<p>21. Не всеки, който Ми казва: Господи, Господи! ще влезе в царството небесно, а оня, който изпълнява волята на Моя Отец Небесен.</p>
							<p>22. Мнозина ще Ми кажат в оня ден: Господи, Господи! не в Твое ли име пророкувахме? И не в Твое ли име бесове изгонвахме? И не в Твое ли име много чудеса правехме?</p>
							<p>23. И тогава ще им кажа открито: никога не съм ви познавал; махнете се от Мене вие, които вършите беззаконие.</p>
							<p>24. И тъй, всекиго, който слуша тия Мои думи и ги изпълнява, ще оприлича на благоразумен мъж, който си съгради къщата на камък;</p>
							<p>25. и заваля дъжд, и придойдоха реки, и духнаха ветрове, и напряха на тая къща, и тя не рухна, защото беше основана на камък.</p>
							<p>26. А всеки, който слуша тия Мои думи и ги не изпълнява, ще заприлича на глупав човек, който си съгради къща на пясък;</p>
							<p>27. и заваля дъжд, и придойдоха реки, и духнаха ветрове, и напряха на тая къща, и тя рухна, и срутването и беше голямо.</p>
							<p>28. И когато Иисус свърши тия думи, народът се чудеше на учението Му,</p>
							<p>29. защото Той ги поучаваше като такъв, който има власт, а не като книжниците (и фарисеите).</p>
							<p><strong><a name="8"></a>ГЛАВА 8.</strong></p>
							<p>1. А когато слезе от планината, подире Му тръгна множество народ.</p>
							<p>2. И ето, приближи се един прокажен, кланяше Му се и казваше: Господи, ако искаш, можеш ме очисти.</p>
							<p>3. Иисус, като протегна ръка, докосна се до него и рече: искам, очисти се! И той веднага се очисти от проказата.</p>
							<p>4. И каза му Иисус: гледай, никому не обаждай; но иди, покажи се на свещеника и принеси дара, който е заповядал Мойсей, тям за свидетелство.</p>
							<p>5. А когато влезе Иисус в Капернаум, приближи се до Него един стотник, молеше Го и казваше:</p>
							<p>6. Господи, слугата ми лежи у дома разслабен и люто страда.</p>
							<p>7. Иисус му казва: ще дойда и ще го излекувам.</p>
							<p>8. А стотникът отговори и рече: Господи, аз не съм достоен да влезеш под покрива ми; но кажи само дума и слугата ми ще оздравее;</p>
							<p>9. защото и аз съм подвластен човек и имам мен подчинени войници; едному казвам: върви, и отива; и другиму: дойди, и дохожда; и на слугата си: направи това, и прави.</p>
							<p>10. Като чу това, Иисус се почуди и рече на ония, които вървяха подире Му: истина ви казвам, нито в Израиля намерих толкова голяма вяра.</p>
							<p>11. И казвам ви, че мнозина ще дойдат от изток и запад и ще насядат на трапеза с Авраама, Исаака и Иакова в царството небесно,</p>
							<p>12. а синовете на царството ще бъдат изхвърлени във външната тъмнина; там ще бъде плач и скърцане със зъби.</p>
							<p>13. И рече Иисус на стотника: иди си и, както си повярвал, нека ти бъде. И слугата му оздравя в същия час.</p>
							<p>14. Като дойде в къщата на Петра, Иисус видя тъща му, че лежи болна от огница,</p>
							<p>15. и допря се до ръката й, и огницата я остави; тя стана и им служеше.</p>
							<p>16. А като се свечери, доведоха при Него мнозина, хванати от бяс, и Той с една дума изгони духовете и излекува всички болни,</p>
							<p>17. за да се сбъдне реченото чрез пророк Исаия, който казва: "Той взе върху Си нашите немощи и понесе болестите".</p>
							<p>18. И като видя Иисус около Себе Си множество народ, заповяда на учениците да отплуват отвъд.</p>
							<p>19. Тогава един книжник се приближи до Него и Му рече: Учителю, ще вървя след Тебе, където и да идеш.</p>
							<p>20. А Иисус му казва: лисиците имат леговища, и птиците небесни - гнезда; а Син Човеческий няма, де глава да подслони.</p>
							<p>21. Друг пък от учениците Му рече: Господи, позволи ми, първом да отида и погреба баща си.</p>
							<p>22. Но Иисус му рече: върви след Мене, и остави мъртвите да погребат своите мъртъвци.</p>
							<p>23. И когато влезе в кораба, последваха Го учениците Му.</p>
							<p>24. И ето, голяма буря настана в морето, тъй че корабът се покриваше от вълните, а Той спеше.</p>
							<p>25. Тогава учениците Му се приближиха до Него, събудиха Го и рекоха: Господи, спаси ни; загиваме!</p>
							<p>26. А Той им каза: защо сте толкова страхливи, маловерци? Тогава, като стана, запрети на ветровете и на морето, и настана голяма тишина.</p>
							<p>27. А човеците се почудиха и рекоха: какъв е Тоя, та и ветровете и морето Му се покоряват?</p>
							<p>28. И когато стигна на отвъдния бряг, в страната Гергесинска, срещнаха Го двама, хванати от бяс, излезли от гробищата; те бяха тъй свирепи, че никой не смееше да минава по тоя път.</p>
							<p>29. И ето, те извикаха и казаха: какво имаш Ти с нас, Иисусе, Сине Божий? Нима си дошъл тука да ни мъчиш преди време?</p>
							<p>30. А далеч от тях пасеше голямо стадо свини.</p>
							<p>31. И бесовете Го молеха и думаха: ако ни изгониш, позволи ни да идем в стадото свини.</p>
							<p>32. И Той им рече: идете. И те излязоха и отидоха в стадото свини. И ето, сурна се цялото стадо свини низ стръмнината в морето и се издави във водата.</p>
							<p>33. А свинарите побягнаха и, като отидоха в града, разказаха за всичко и за онова, що се бе случило с хванатите от бяс.</p>
							<p>34. И ето, цял град излезе да посрещне Иисуса и, като Го видяха, молиха Го да си отиде от пределите им.</p>
							<p><strong><a name="9"></a>ГЛАВА 9.</strong></p>
							<p>1. Тогава Той влезе в един кораб, отплува обратно и пристигна в града Си.</p>
							<p>2. И ето, донесоха при Него един разслабен, сложен на постелка. И като видя Иисус вярата им, каза на разслабения: дерзай, чедо, прощават ти се греховете!</p>
							<p>3. Тогава някои от книжниците казаха в себе си: Той богохулствува.</p>
							<p>4. А Иисус, като видя помислите им, рече: защо мислите лошо в сърцата си?</p>
							<p>5. Защото кое е по-лесно? Да кажа: прощават ти се греховете ли; или да кажа: стани и ходи?</p>
							<p>6. Но за да знаете, че Син Човеческий има власт на земята да прощава грехове (тогава казва на разслабения): стани, вземи си постелката и върви у дома си.</p>
							<p>7. И той стана, взе си постелката и отиде у дома си.</p>
							<p>8. А народът, като видя това, почуди се и прослави Бога, Който е дал такава власт на човеците.</p>
							<p>9. Когато минаваше оттам, Иисус видя едного човека, на име Матей, седнал на митницата, и му казва: върви след Мене. И тоя стана и тръгна след Него.</p>
							<p>10. И когато Иисус седеше на трапеза вкъщи, ето, мнозина митари и грешници дойдоха и насядаха с Него и с учениците Му.</p>
							<p>11. Като видяха това, фарисеите рекоха на учениците Му: защо вашият Учител яде и пие с митари и грешници?</p>
							<p>12. А Иисус, като чу това, рече им: здравите нямат нужда от лекар, а болните;</p>
							<p>13. идете и се научете, що значи: "милост искам, а не жертва". Защото не съм дошъл да призова праведници, а грешници към покаяние.</p>
							<p>14. Тогава дохождат при Него Иоановите ученици и казват: защо ние и фарисеите много постим, а Твоите ученици не постят?</p>
							<p>15. А Иисус им рече: нима могат сватбарите да тъгуват, докле е с тях младоженецът? Но ще дойдат дни, когато ще им отнемат младоженеца, и тогава ще постят.</p>
							<p>16. И никой не кърпи вехта дреха с кръпка от небелен плат; защото новопришитото ще отдере от вехтото, и съдраното ще стане още по-грозно.</p>
							<p>17. Нито пък наливат ново вино във вехти мехове; инак, меховете ще се спукат, и виното ще изтече, и меховете ще се изхабят; но ново вино наливат в нови мехове, и ще се запази едното и другото.</p>
							<p>18. Когато им говореше това, началник някой се приближи до Него, кланяше Му се и казваше: дъщеря ми тоя час умря; но дойди, възложи ръката Си върху нея, и тя ще оживее.</p>
							<p>19. И като стана Иисус, тръгна подире му с учениците Си.</p>
							<p>20. И ето, една жена, която бе страдала от кръвотечение дванайсет години, приближи се изотзад и се допря до края на дрехата Му,</p>
							<p>21. защото си думаше: ако само се допра до дрехата Му, ще оздравея.</p>
							<p>22. А Иисус, като се обърна и я видя, рече: дерзай, дъще, твоята вяра те спаси? От тоя час жената оздравя.</p>
							<p>23. И когато Иисус дойде в къщата на началника и видя свирачите и народа смутен,</p>
							<p>24. рече им: излезте вън; защото момичето не е умряло, а спи. И те Му се смееха.</p>
							<p>25. А когато народът биде отпратен, Той влезе, хвана момичето за ръка, и то стана.</p>
							<p>26. И разчу се това по цялата оная земя.</p>
							<p>27. Когато Иисус си отиваше оттам, тръгнаха подире Му двама слепци и викаха: помилуй ни, Иисусе, Сине Давидов!</p>
							<p>28. А когато дойде вкъщи, слепците се приближиха до Него. И Иисус им рече; вярвате ли, че мога стори това? Те Му казват: да. Господи!</p>
							<p>29. Тогава Той се допря до очите им и рече: нека ви бъде по вашата вяра.</p>
							<p>30. И очите им се отвориха, а Иисус им строго заповяда: гледайте, никой да не узнае.</p>
							<p>31. А те, като излязоха, разгласиха за Него по цялата оная земя.</p>
							<p>32. Когато пък тия излизаха, ето, доведоха при Него един ням човек, хванат от бяс.</p>
							<p>33. И след като бесът биде изгонен, немият проговори. А народът се чудеше и думаше: никога не е бивало такова нещо в Израиля.</p>
							<p>34. А фарисеите думаха: Той изгонва бесовете със силата на бесовския княз.</p>
							<p>35. И ходеше Иисус по всички градове и села, като поучаваше в синагогите им, проповядваше Евангелието на царството и изцеряваше всяка болест и всяка немощ у народа.</p>
							<p>36. Като видя тълпите народ, съжали ги, задето са изнурени и пръснати като овци, които нямат пастир.</p>
							<p>37. Тогава казва на учениците Си: жетвата е голяма, а работниците малко,</p>
							<p>38. затова, молете Господаря на жетвата да изпрати работници на жетвата Си.</p>
							<p><strong><a name="10"></a>ГЛАВА 10.</strong></p>
							<p>1. И като повика дванайсетте Си ученици, даде им власт над нечистите духове да ги изгонват, и да изцеряват всяка болест и всяка немощ.</p>
							<p>2. А имената на дванайсетте апостоли са тия: първият Симон, наричан Петър, и Андрей, негов брат, Иаков Зеведеев и Йоан, негов брат,</p>
							<p>3. Филип и Вартоломей, Тома и Матей митар, Иаков Алфеев и Левей, наречен Тадей,</p>
							<p>4. Симон Кананит и Иуда Искариот, който Го и предаде.</p>
							<p>5. Тия дванайсет души изпрати Иисус и им заповяда, като каза: по път към езичници не ходете и в самарянски град не влизайте;</p>
							<p>6. а отивайте най-вече при загубените овци на дома Израилев;</p>
							<p>7. и като ходите, проповядвайте и казвайте, че се приближи царството небесно;</p>
							<p>8. болни изцерявайте, прокажени очиствайте, мъртви възкресявайте, бесове изгонвайте. Даром получихте, даром давайте.</p>
							<p>9. Недейте има ни злато, ни сребро, нито мед в поясите си,</p>
							<p>10. ни торба за път, ни две дрехи, нито обуща, ни тояга; защото работникът заслужава своята прехрана.</p>
							<p>11. В който град или село влезете, разпитвайте, кой в него е достоен, и там оставайте, докато си отидете.</p>
							<p>12. А кога влизате в някоя къща, поздравявайте я, казвайки: мир на тая къща!</p>
							<p>13. И ако къщата бъде достойна, вашият мир нека дойде върху нея; ако ли не бъде достойна, вашият мир да се върне при вас.</p>
							<p>14. Ако пък някой не ви приеме и не послуша думите ви, като излизате от къщата или от оня град, отърсете праха от нозете си.</p>
							<p>15. Истина ви казвам: по-леко ще бъде на земята Содомска и Гоморска в съдния ден, отколкото на оня град.</p>
							<p>16. Ето, Аз ви пращам като овци посред вълци: и тъй, бъдете мъдри като змии и незлобиви като гълъби.</p>
							<p>17. Пазете се от човеците; защото те ще ви предадат на съдилища и в синагогите си ще ви бичуват,</p>
							<p>18. и ще ви поведат пред управници и царе заради Мене, за да свидетелствувате пред тях и пред езичниците.</p>
							<p>19. И кога ви предават, не се грижете, как или що да говорите; защото в оня час ще ви бъде внушено, какво да кажете;</p>
							<p>20. защото не сте вие, които ще говорите, а Духът на Отца ви, Който говори във вас.</p>
							<p>21. И ще предаде брат брата на смърт, и баща чедо; и ще въстанат чеда против родители и ще ги убият;</p>
							<p>22. и ще бъдете мразени от всички заради Моето име, но, който претърпи докрай, ще бъде спасен.</p>
							<p>23. А кога ви пъдят от един град, бягайте в друг. Защото, истина ви казвам: няма да дообходите градовете Израилеви, докле Син Човеческий дойде.</p>
							<p>24. Няма ученик по-горен от учителя си, нито слуга по-горен от господаря си:</p>
							<p>25. доста е за ученика да бъде като учителя си, и за слугата да бъде като господаря си. Ако стопанина на къщата нарекоха Веелзевул, то колко повече домашните му?</p>
							<p>26. И тъй, не бойте се от тях: защото няма нищо скрито, което да се не открие, и тайно, което да се не узнае.</p>
							<p>27. Което ви говоря в тъмнина, кажете го на видело; и което чуете на ухо, разгласявайте от покривите.</p>
							<p>28. И не бойте се от ония, които убиват тялото, а душата не могат да убият; а бойте се повече от Оногова, Който може и душата и тялото да погуби в геената.</p>
							<p>29. Не две ли врабчета се продават за един асарий? И ни едно от тях няма да падне на земята без волята на вашия Отец;</p>
							<p>30. а вам и космите на главата са всички преброени;</p>
							<p>31. не бойте се, прочее: от много врабчета вие сте по-ценни.</p>
							<p>32. И тъй, всеки, който Мене признае пред човеците, ще призная и Аз него пред Моя Отец Небесен;</p>
							<p>33. а който се отрече от Мене пред човеците, и Аз ще се отрека от него пред Моя Отец Небесен.</p>
							<p>34. Не мислете, че дойдох да донеса мир на земята; не мир дойдох да донеса, а меч;</p>
							<p>35. защото дойдох да разлъча човек от баща му, и дъщеря от майка й, и снаха от свекърва й.</p>
							<p>36. И врагове на човека са неговите домашни.</p>
							<p>37. Който обича баща или майка повече от Мене, не е достоен за Мене; и който обича син или дъщеря повече от Мене, не е достоен за Мене;</p>
							<p>38. и който не взима кръста си, а следва подире Ми, не е достоен за Мене.</p>
							<p>39. Който е запазил душата си, ще я изгуби, а който е изгубил душата си заради Мене, ще я запази.</p>
							<p>40. Който приема вас. Мене приема; а който приема Мене, приема Тогова, Който Ме е пратил;</p>
							<p>41. който приема пророка, в име на пророк, ще получи пророческа награда; и който приема праведника, в име на праведник, ще добие праведнишка награда.</p>
							<p>42. И който напои едного от тия малки само с чаша студена вода в име на ученик, истина ви казвам, няма да изгуби наградата си.</p>
							<p><strong><a name="11"></a>ГЛАВА 11.</strong></p>
							<p>1. И когато свърши Иисус тия заповеди към дванайсетте Си ученици, замина оттам, за да поучава и проповядва в градовете им.</p>
							<p>2. А Йоан, като чу в затвора за Христовите дела, прати двама свои ученици</p>
							<p>3. и Му каза: Ти ли си Оня, Който има да дойде, или другиго да чакаме?</p>
							<p>4. Отговори им Иисус и рече: идете и разкажете Иоану, каквото чувате и виждате:</p>
							<p>5. слепи прогледват и хроми прохождат, прокажени се очистват и глухи прочуват, мъртви възкръсват и на бедни се благовествува;</p>
							<p>6. и блажен оня, който се не съблазни поради Мене.</p>
							<p>7. А когато те си отиваха, Иисус почна да говори народу за Йоана: какво излязохте в пустинята да видите? Тръстика ли, люлеена от вятъра?</p>
							<p>8. Но какво излязохте да видите? Човек ли, облечен в меки дрехи? Ето, ония, които носят меки дрехи, са в царските палати.</p>
							<p>9. Но какво тогава излязохте да видите? Пророк ли? Да, казвам ви, и повече от пророк.</p>
							<p>10. Защото този е, за когото е писано: "ето. Аз пращам пред лицето Ти Моя Ангел, който ще приготви Твоя път пред Тебе".</p>
							<p>11. Истина ви казвам: между родените от жени не се е явил по-голям от Йоана Кръстителя; ала по-малкият в царството небесно е по-голям от него.</p>
							<p>12. А от дните на Йоана Кръстителя до сега царството небесно бива насилвано, и насилници го грабят;</p>
							<p>13. защото всички пророци и законът бяха пророкували до Йоана.</p>
							<p>14. И ако искате да приемете, той е Илия, който има да дойде:</p>
							<p>15. който има уши да слуша, нека слуша!</p>
							<p>16. А на кого да оприлича тоя род? Той прилича на деца, които седят по тържищата, викат на другарите си</p>
							<p>17. и казват: свирихме ви с пищялка, и не играхте; пяхме ви жални песни, и не плакахте.</p>
							<p>18. Защото дойде Йоан, който ви яде, ни пие, а казват: бяс има.</p>
							<p>19. Дойде Син Човеческий, Който яде и пие, а казват: ето човек многоядец и винопиец, приятел на митари и грешници. И премъдростта биде оправдана от своите чеда.</p>
							<p>20. Тогава начена да укорява градовете, в които се извършиха най-многото Му чудеса, задето не се покаяха.</p>
							<p>21. Горко ти, Хоразине, горко ти, Витсаидо! Защото, ако в Тир и Сидон се бяха извършили чудесата, които станаха у вас, отдавна те биха се покаяли във вретище и пепел;</p>
							<p>22. но казвам ви: на Тир и Сидон ще бъде по-леко в съдния ден, отколкото вам.</p>
							<p>23. И ти, Капернауме, който до небе си се въздигнал, до ада ще се провалиш; защото, ако в Содом бяха се извършили чудесата, които станаха в тебе, той щеше н до днешен ден да остане;</p>
							<p>24. но казвам ви, че на земята Содомска ще бъде по-леко в съдния ден, отколкото на тебе.</p>
							<p>25. В онова време, продължавайки речта, Иисус каза: прославям Те, Отче, Господи на небето и на земята, задето си укрил това от мъдри и разумни, а си го открил на младенци;</p>
							<p>26. тъй е, Отче, понеже такова беше Твоето благоволение.</p>
							<p>27. Всичко Ми е предадено от Моя Отец, и никой не познава Сина, освен Отец; и нито Отца познава някой, освен Сина, и комуто Синът иска да открие.</p>
							<p>28. Дойдете при Мене всички отрудени и обременени, и Аз ще ви успокоя;</p>
							<p>29. вземете Моето иго върху си и се поучете от Мене, понеже съм кротък и смирен по сърце, и ще намерите покой за душите си;</p>
							<p>30. защото игото Ми е благо, и бремето Ми леко.</p>
							<p><strong><a name="12"></a>ГЛАВА 12.</strong></p>
							<p>1. По онова време, една събота, Иисус минаваше през посевите; а учениците Му, като бяха огладнели, наченаха да късат класове и да ядат.</p>
							<p>2. Фарисеите, като видяха това, рекоха Му: ето, учениците Ти вършат, каквото не с позволено да се върши в събота.</p>
							<p>3. А Той им рече: не сте ли чели, що стори Давид, когато огладня сам и ония, които бяха с него?</p>
							<p>4. Как влезе в Божия дом и изяде хлябовете на предложението, що не биваше да яде ни той, ни ония, които бяха с него, а само свещениците?</p>
							<p>5. Или не сте чели в закона, че съботен ден свещениците в храма нарушават съботата, и пак не са виновни?</p>
							<p>6. Но казвам ви: че тук е Оня, Който е по-голям от храма;</p>
							<p>7. и ако знаехте, що значи: "милост искам, а не жертва", не бихте осъдили невиновните;</p>
							<p>8. защото Син Човеческий е господар и на съботата.</p>
							<p>9. И като отмина оттам, дойде в синагогата им.</p>
							<p>10. И ето, там имаше един човек с изсъхнала ръка. И за да Го обвинят, попитаха Иисуса: бива ли да се изцерява в събота?</p>
							<p>11. А Той им рече: кой от вас, ако има една овца, и тя падне съботен ден в яма, не ще я улови и извлече?</p>
							<p>12. Колко пък човек е по-ценен от овца! И тъй, в събота е позволено да се прави добро.</p>
							<p>13. Тогава казва на човека: протегни си ръката. И той я протегна; и тя стана здрава като другата.</p>
							<p>14. А фарисеите, като излязоха, наговориха се против Него, как да Го погубят. Но Иисус, като узна, отдалечи се оттам.</p>
							<p>15. И тръгна подире Му множество народ, и Той ги всички изцери,</p>
							<p>16. и запрети им да разгласяват за Него,</p>
							<p>17. за да се сбъдне реченото чрез пророк Исаия, който казва:</p>
							<p>18. "ето Моя Отрок, Когото избрах, Моя възлюбен, към Когото благоволи душата Ми. Ще положа Духа Си върху Него, и на народите ще възвести съд;</p>
							<p>19. няма да се кара, нито ще вика, и никой няма да чуе гласа Му по кръстопътищата;</p>
							<p>20. преломена тръст няма да дочупи и тлеещ лен няма да угаси, докле не изведе съда към победа;</p>
							<p>21. и народите ще се уповават на Неговото име."</p>
							<p>22. Тогава доведоха при Него едного от бяс хванат, който беше сляп и ням; и го изцери, тъй че сляпонемият прогледа и проговори.</p>
							<p>23. И целият народ се чудеше и думаше: да не би Този да е Христос, Синът Давилов?</p>
							<p>24. А фарисеите, като чуха това, рекоха: Той не изгонва бесовете, освен чрез Веелзевула, бесовския княз.</p>
							<p>25. Но Иисус, като знаеше техните помисли, рече им: всяко царство, разделено на части една против друга, запустява; и всеки град или дом, разделен на части една против друга, няма да устои.</p>
							<p>26. И ако сатана изгонва сатана, той се е разделил сам против себе си: тогава как ще устои царството му?</p>
							<p>27. И ако Аз изгонвам бесовете чрез Веелзевула, синовете ви чрез кого ги изгонват? Затова те ще ви бъдат съдии.</p>
							<p>28. Ако пък Аз изгонвам бесовете с Божий Дух, то значи, дошло е до вас царството Божие.</p>
							<p>29. Или, как може някой да влезе в къщата на силния и да ограби покъщнината му, ако първом не върже силния? и тогава ще ограби къщата му.</p>
							<p>30. Който не е с Мене, е против Мене; и който не събира с Мене, разпилява.</p>
							<p>31. Затова казвам ви: всеки грях и хула ще се прости на човеците; но хулата против Духа няма да се прости на човеците;</p>
							<p>32. и ако някой каже дума против Сина Човечески, ще му се прости; но ако някой каже против Духа Светаго, няма да му се прости ни на този, ни на онзи свят.</p>
							<p>33. Или признайте дървото за добро и плода му за добър, или признайте дървото за лошо и плода му за лош; защото по плода се познава дървото.</p>
							<p>34. Рожби ехиднини! Как може да говорите добро, когато сте зли? Защото от препълнено сърце говорят устата.</p>
							<p>35. Добрият човек от доброто съкровище на сърцето си изнася добро; а лошият човек от лошото съкровище изнася лошо.</p>
							<p>36. И казвам ви, че за всяка празна дума, която кажат човеците, ще отговарят в съдния ден:</p>
							<p>37. защото по думите си ще бъдеш оправдан, и по думите си ще бъдеш осъден.</p>
							<p>38. Тогава някои от книжниците и фарисеите отговориха и рекоха: Учителю, искаме да видим личба от Тебе.</p>
							<p>39. Но Той им отговори и рече: лукав и прелюбодеен род иска личби; но личба няма да му се даде, освен личбата на пророк Йона;</p>
							<p>40. защото, както Йона беше в утробата китова три дни и три нощи, тъй и Син Човеческий ще бъде в сърцето на земята три дни и три нощи.</p>
							<p>41. Ниневийци ще се изправят на съд с тоя род и ще го осъдят, защото те се по-каяха от проповедта на Йона; а ето, тук има повече от Йона.</p>
							<p>42. Южната царица ще се изправи на съд с тоя род и ще го осъди, защото тя дойде от край-земя, за да чуе мъдростта Соломонова; а ето, тук има повече от Соломона.</p>
							<p>43. Когато нечистият дух излезе от човека, минава през безводни места, търсейки покой, и не намира;</p>
							<p>44. тогава казва: ще се върна в къщата си, отдето излязох. И като дойде, намира я празна, пометена и наредена;</p>
							<p>45. тогава отива и довежда други седем духа, по-зли от себе си, и като влязат, живеят там; и последното състояние на оня човек става по-лошо от първото. Тъй ще бъде и с тоя зъл род.</p>
							<p>46. И когато Той още говореше на народа, майка Му и братята Му стояха вън и искаха да приказват с Него.</p>
							<p>47. И някой Му рече: ето, майка Ти и братята Ти стоят вън и искат да говорят с Тебе.</p>
							<p>48. А Той отговори на оногова, който Му каза това, и рече: коя е майка Ми, и кои са братята Ми?</p>
							<p>49. И като посочи с ръка на учениците Си, рече: ето Моята майка и Моите братя;</p>
							<p>50. защото, който изпълни волята на Моя Отец Небесен, той Ми е брат, и сестра, и майка.</p>
							<p><strong><a name="13"></a>ГЛАВА 13.</strong></p>
							<p>1. А като излезе оня ден от къщата, Иисус седна край морето.</p>
							<p>2. И събра се около Него много народ, тъй че Той влезе в кораба и седна; а целият народ стоеше на брега.</p>
							<p>3. И говори им много с притчи, като казваше: ето, излезе сеяч да сее;</p>
							<p>4. и когато сееше, едни зърна паднаха край пътя; и долетяха птици и ги изкълваха.</p>
							<p>5. Други паднаха на каменисто място,дето нямаше много пръст; и скоро поникнаха, понеже пръстта не беше дълбока.</p>
							<p>6. А когато изгря слънце, бидоха попарени и, понеже нямаха корен, изсъхнаха.</p>
							<p>7. Други паднаха в тръни, и израснаха тръните и ги заглушиха.</p>
							<p>8. Други паднаха на добра земя и почнаха да дават плод: едно сто, друго шейсет, а друго трийсет.</p>
							<p>9. Който има уши да слуша, нека слуша!</p>
							<p>10. И като се приближиха до Него учениците, рекоха Му: защо с притчи им говориш?</p>
							<p>11. А Той им отговори и рече: защото вам е дадено да узнаете тайните на царството небесно, а тям не е дадено;</p>
							<p>12. защото, който има, нему ще се даде и ще му се преумножи; а който няма, и това, що има, ще му се отнеме;</p>
							<p>13. затова им говоря с притчи, понеже те гледат, а не виждат, и слушат, а не чуват, нито разбират;</p>
							<p>14. и над тях се сбъдва пророчеството на Исаия, което казва: "с уши ще чуете, и няма да разберете; с очи ще гледате, и няма да видите;</p>
							<p>15. защото сърцето на тия човеци е закоравяло, и с уши тежко слушат, и затворили са очите си, за да не би някога с очи да видят и с уши да чуят, и със сърце да разберат, та да се обърнат, и ги изцеря".</p>
							<p>16. Вашите пък очи са блажени, задето виждат, и ушите ви - задето чуват;</p>
							<p>17. защото, истина ви казвам, мнозина пророци и праведници са много желали да видят, каквото вие виждате, и не видяха, и да чуят, каквото вие чувате, и не чуха.</p>
							<p>18. Вие, прочее, чуйте, какво значи притчата за сеяча:</p>
							<p>19. при всекиго, който слуша словото на царството и не разбира, дохожда лукавият и грабва посеялото в сърцето му: ето кого означава посеяното край пътя.</p>
							<p>20. А посеяното на камъни е онзи, който слуша словото и веднага с радост го приема,</p>
							<p>21. ала няма в себе си корен и е непостоянен: кога настане скръб или гонение заради словото, тозчас се съблазнява.</p>
							<p>22. А посеяното в тръни е онзи, който слуша словото, но грижите на тоя век и примамливото богатство заглушават словото, и то бива безплодно.</p>
							<p>23. Посеяното пък на добра земя е онзи, който слуша словото и го разбира и който принася плод: един дава плод сто, друг шейсет, а друг трийсет.</p>
							<p>24. Друга притча им предложи Той, като каза: царството небесно прилича на човек, посеял добро семе на нивата си;</p>
							<p>25. и когато човеците спяха, дойде врагът му н посея между житото плевели, па си отвдв;</p>
							<p>26. а когато израсте злакът и даде плод, тогава се появиха и плевелите.</p>
							<p>27. И като дойдоха слугите на стопани на, рекоха му: господарю, нали добро семе посея на нивата си? Откъде са, прочее, в нея тия плевели?</p>
							<p>28. А той им рече: враг човек е сторил това. Слугите пък му рекоха: искаш ли да идем и да ги оплевим?</p>
							<p>29. Но той рече; не, за да не би, като скубете плевелите, да изскубите заедно с тях и житото;</p>
							<p>30. оставете да расте и едното и другото заедно до жетва; а по жетва ще река на жетварите: съберете първом плевелите и ги свържете на снопове, за да се изгорят; а житото приберете в житницата ми.</p>
							<p>31. Друга притча им предложи, като каза: царството небесно прилича на синапово зърно, което човек взе, та посея на нивата си,</p>
							<p>32. което е най-малко от всички семена, но, кога израсте, бива по-голямо от всички злакове и става дърво, тъй че птиците небесни прилитат и се подсланят под клоните му.</p>
							<p>33. Друга притча им каза: царството небесно прилича на квас, що го взе жена и тури в три мери брашно, докле възкисна всичкото.</p>
							<p>34. Всичко това Иисус говори народу с притчи, и без притчи не им говореше,</p>
							<p>35. за да се сбъдне реченото чрез пророка, който казва: "ще отворя с притчи устата Си; ще изкажа тайните от създание мира".</p>
							<p>36. Тогава Иисус остави народа и влезе вкъщи. А учениците Му се приближиха до Него и казаха: разтълкувай ни притчата за плевелите на нивата.</p>
							<p>37. А Той им отговори и рече: сеячът на доброто семе е Син Човеческий;</p>
							<p>38. нивата е тоя свят; доброто семе, това са синовете на царството, а плевелите синовете на лукавия;</p>
							<p>39. врагът пък, който ги пося, е дяволът; жетвата е свършекът на века, а жетварите са Ангелите.</p>
							<p>40. И тъй, както събират плевелите и ги изгарят в огън, тъй ще бъде и при свършека на тоя век:</p>
							<p>41. ще изпрати Син Човеческий Ангелите Си, и ще съберат от царството Му всички съблазни и ония, които вършат беззаконие,</p>
							<p>42. и ще ги хвърлят в огнената пещ; там ще бъде плач и скърцане със зъби;</p>
							<p>43. тогава праведните ще блеснат като слънце в царството на Отца си. Който има уши да слуша, нека слуша!</p>
							<p>44. Царството небесно прилича още на имане, скрито в нива, което човек намери и укри, и от радост за него отива, та продава всичко, що има, и купува тая нива.</p>
							<p>45. Царството небесно прилича още на търговец, който търси хубави бисери,</p>
							<p>46. и като намери един скъпоценен бисер, отиде та продаде всичко, що имаше, и го купи.</p>
							<p>47. Царството небесно прилича още на мрежа, хвърлена в морето и хванала всякакви риби,</p>
							<p>48. която, като се напълни, изтеглиха на брега и седнаха, та събраха добрите в съдове, а лошите изхвърлиха вън.</p>
							<p>49. Тъй ще бъде при свършеха на века: ще излязат Ангелите и ще отлъчат злите измежду праведните,</p>
							<p>50. и ще ги хвърлят в огнената пещ: там ще бъде плач и скърцане със зъби.</p>
							<p>51. И попита ги Иисус: разбрахте ли всичко това? Те Му казват: да. Господи!</p>
							<p>52. А Той им рече: затова всеки книжник, който се е учил за царството небесно, прилича на стопанин, който изнася из своята съкровищница ново и старо.</p>
							<p>53. И когато свърши Иисус тия притчи, замина си оттам.</p>
							<p>54. А като дойде в отечеството Си, поучаваше народа в синагогата, тъй че всички се чудеха и думаха: откъде у Него тая премъдрост и тия сили?</p>
							<p>55. Не е ли Той на дърводелеца син? Майка Му не се ли казва Мария, и братята Му - Иаков и Носия, Симон и Иуда?</p>
							<p>56. И сестрите Му не са ли всички между нас? Откъде, прочее, у Него всичко това?</p>
							<p>57. И падаха в съблазън поради Него. А Иисус им рече: пророк не бива без почит, освен в отечеството си и у дома си.</p>
							<p>58. И не извърши там много чудеса поради неверието им.</p>
							<p><strong><a name="14"></a>ГЛАВА 14.</strong></p>
							<p>1. В онова време Ирод четвъртовластник чу мълвата за Иисуса</p>
							<p>2. и рече на своите служещи: това е Йоан Кръстител; той е възкръснал от мъртвите, та затова стават чрез него чудеса.</p>
							<p>3. Защото Ирод, като хвана Йоана, върза го и хвърли в тъмница зарад Иродиада, жената на брата си Филипа,</p>
							<p>4. понеже Йоан му казваше: не бива да я имаш.</p>
							<p>5. И искаше да го убие, ала се боеше от народа, понеже го имаха за пророк.</p>
							<p>6. А когато празнуваха деня на Иродовото рождение, дъщерята Иродиадина игра пред събраните и угоди на Ирода;</p>
							<p>7. затова той с клетва й обеща да даде, каквото и да поиска.</p>
							<p>8. А тя, получена от майка си, каза: дай ми тук на блюдо главата на Йоана Кръстителя.</p>
							<p>9. И натъжи се царят; но заради клетвата и сътрапезниците си заповяда да й я дадат.</p>
							<p>10. И проводи, та отсякоха главата на Йоана в тъмницата.</p>
							<p>11. И донесоха главата му на блюдо и дадоха на девойката, а тя я занесе на майка си.</p>
							<p>12. А учениците му, като дойдоха, диунаха тялото му и го погребаха; и отидоха, та обадиха на Иисуса.</p>
							<p>13. Като чу Иисус, замина оттам на кораб в пусто място насаме; а народът, като узна, тръгна подире Му пешком от градовете.</p>
							<p>14. И като излезе Иисус, видя много свят; и смили се над тях и изцели болните им.</p>
							<p>15. А на мръкваме приближиха се до Него учениците Му и рекоха: тук мястото е пусто, и времето вече напредна; разпусни народа, за да идат по селата и си купят храна.</p>
							<p>16. Но Иисус им рече: няма нужда да отиват; дайте им вие да ядат.</p>
							<p>17. А те му казват: ние имаме тук само пет хляба и две риби.</p>
							<p>18. Той рече: донесете Ми ги тука.</p>
							<p>19. И, след като заповяда народу да насяда на тревата, взе петте хляба и двете риби, погледна към небето, благослови и, като разчупи, даде хлябовете на учениците, а учениците - на народа.</p>
							<p>20. И ядоха всички и се наситиха; и дигнаха останали къшеи дванайсет пълни коша;</p>
							<p>21. а ония, които ядоха, бяха около пет хиляди души, освен жени и деца.</p>
							<p>22. И веднага Иисус накара учениците Си да влязат в кораба и да минат преди Него насреща, докле Той разпусне народа.</p>
							<p>23. И като разпусна народа. Той се качи на планината, за да се помоли насаме; и вечерта остана там самичък.</p>
							<p>24. А корабът беше вече сред морето, и вълните го блъскаха, защото вятърът беше противен.</p>
							<p>25. И на четвърта стража през нощта отиде Иисус при тях, като ходеше по морето.</p>
							<p>26. А учениците, като Го видяха да ходи по морето, смутиха се и казваха: това е привидение; и от страх извикаха.</p>
							<p>27. Но Иисус веднага заговори с тях и рече: дерзайте! Аз съм, не бойте се!</p>
							<p>28. Петър отговори и Му рече: Господи, ако си Ти, позволи ми да дойда при Тебе по водата.</p>
							<p>29. А Той рече: дойди. И като излезе от кораба, Петър тръгна по водата, за да иде при Иисуса;</p>
							<p>30. но, като видя силния вятър, уплаши се и, като взе да потъва, извика: Господи, избави ме!</p>
							<p>31. Иисус веднага простря ръка, хвана го и му каза: маловерецо, защо се усъмни?</p>
							<p>32. И щом влязоха в кораба, вятърът утихна.</p>
							<p>33. А ония, които бяха в кораба, приближиха се, поклониха Му се и казаха: наистина си Божий Син!</p>
							<p>34. И като преплуваха, пристигнаха в земята Генисаретска.</p>
							<p>35. Жителите на онова място, като Го познаха, разпратиха по цялата оная околност, и донесоха при Него всички болни.</p>
							<p>36. И Го молеха, да се допрат поне до полата на дрехата Му; и които се допряха, изцериха се.</p>
							<p><strong><a name="15"></a>ГЛАВА 15.</strong></p>
							<p>1. Тогава дохождат при Иисуса иерусалимските книжници и фарисеи и казват:</p>
							<p>2. защо Твоите ученици престъпват преданието на старците? понеже не си мият ръцете, кога ядат хляб.</p>
							<p>3. А Той им отговори и рече: защо и вие престъпвате Божията заповед заради вашето предание?</p>
							<p>4. Защото Бог е заповядал и казал: "почитай баща си и майка си"; и "който злослови баща или майка, със смърт да се накаже".</p>
							<p>5. А вие казвате: който каже на баща или майка: това, с което би се ти ползувал от мене, е Богу дар, -</p>
							<p>6. той може и да не почете баща си или майка си. Тъй нарушихте Божията заповед заради вашето предание.</p>
							<p>7. Лицемерни, добре е пророкувал за вас Исаия, казвайки:</p>
							<p>8. "тоя народ се приближава до Мене с устата си и Ме почита с устните си, а сърцето му стои далеч от Мене;</p>
							<p>9. ала напразно Ме почита, проповядвайки учения, - заповеди човешки".</p>
							<p>10. И като повика народа, рече им: слушайте и разумейте;</p>
							<p>11. не това, що влиза в устата, осквернява човека, а онова, що излиза из устата, то осквернява човека.</p>
							<p>12. Тогава учениците Му се приближиха и Му рекоха: знаеш ли, че фарисеите, като чуха тая реч, се съблазниха?</p>
							<p>13. А Той отговори и рече: всяко садиво, което Моят Отец Небесен не е насадил, ще се изкорени;</p>
							<p>14. оставете ги: те са слепи водачи на слепци; ако пък слепец слепеца води, и двамата ще паднат в ямата.</p>
							<p>15. А Петър отговори и Му рече: разясни ни тая притча.</p>
							<p>16. Иисус им рече: и вие ли още не разбирате?</p>
							<p>17. Още ли не разбирате, че всичко, що влиза в устата, минава в корема и се изхвърля навън?</p>
							<p>18. А онова, що излиза из устата, иде от сърцето; то именно осквернява човека;</p>
							<p>19. защото от сърцето излизат зли помисли, убийства, прелюбодеяния, блудства, кражби, лъжесвидетелства, хули:</p>
							<p>20. това осквернява човека. А яденето с неумити ръце не осквернява човека.</p>
							<p>21. И като излезе оттам, Иисус замина за страните Тирска и Сидонска.</p>
							<p>22. И ето, една жена хананейка, като излезе от ония предели, викаше към Него и казваше: помилуй ме. Господи, Сине Давидов! Дъщеря ми зле се мъчи от бяс.</p>
							<p>23. Но Той не й отвърна ни дума. И учениците Му се приближиха до Него, молеха Го и казваха: отпрати я, защото вика подире ни.</p>
							<p>24. А Той отговори и рече: Аз съм пратен само при загубените овци от дома Израилев.</p>
							<p>25. Но тя, като се приближи, кланяше Му се и думаше: Господи, помогни ми!</p>
							<p>26. А Той отговори и рече: не е добре да се вземе хлябът от чедата и да се хвърли на псетата.</p>
							<p>27. Тя каза: да. Господи, ала и псетата ядат от трохите, що падат от трапезата на господарите им.</p>
							<p>28. Тогава Иисус й отговори и рече: о, жено, голяма е твоята вяра; нека ти бъде по желанието ти! И в оня час дъщеря й оздравя.</p>
							<p>29. Като замина оттам, Иисус дойде при Галилейско море, възлезе на планината и седна там.</p>
							<p>30. И дойде при Него много народ, който имаше със себе си хроми, слепи, неми, недъгави и много други, и ги сложиха пред нозете на Иисуса, и Той ги изцери,</p>
							<p>31. тъй че народът се почуди, като гледаше неми да говорят, недъгави да оздравяват, хроми да ходят и слепи да гледат, и прослави Бога Израилев.</p>
							<p>32. А Иисус, като повика учениците Си, рече: жалко Ми е за народа, че три дни вече стоят при Мене и нямат какво да ядат; пък да ги разпусна гладни, не искам, да не би да им премалее по пътя.</p>
							<p>33. И учениците Му казват: отде да вземем в пустинята толкова хляб, за да нахраним толкова народ?</p>
							<p>34. Иисус ги попита: колко хляба имате? А те отговориха: седем и няколко рибки.</p>
							<p>35. Тогава заповяда народу да насяда на земята.</p>
							<p>36. И като взе седемте хляба и рибите, възблагодари, разчупи и даде на учениците Си, а учениците - на народа.</p>
							<p>37. И ядоха всички и се наситиха; и дигнаха останали къшеи седем пълни кошници.</p>
							<p>38. А ония, които ядоха, бяха четири хиляди души, освен жени и деца.</p>
							<p>39. И като разпусна народа, влезе в кораба и пристигна в пределите Магдалински.</p>
							<p><strong><a name="16"></a>ГЛАВА 16.</strong></p>
							<p>1. Тогава пристъпиха фарисеите и садукеите и, изкушавайки Го, поискаха да им покаже личба от небето.</p>
							<p>2. А Той им отговори и рече: вечер казвате: ще бъде ведро, защото небето е червено;</p>
							<p>3. а сутрин - днес ще има буря, защото небето е тъмнобагрено. Лицемерни, вида на небето умеете да разпознавате, а личбите на времената не можете ли?</p>
							<p>4. Род лукав и прелюбодеен иска личба, но личба няма да му се даде, освен личбата на пророк Йона. И като ги остави, отмина.</p>
							<p>5. Като преминаха на срещната страна, учениците Му бяха забравили да вземат хляб.</p>
							<p>6. Иисус им рече: внимавайте и се пазете от кваса фарисейски и садукейски.</p>
							<p>7. А те мислеха в себе си и думаха: това ще да е, задето не взехме хляб.</p>
							<p>8. Като разбра това Иисус, рече им: маловерци, защо сте се замислили, че не сте взели хляб?</p>
							<p>9. Още ли не разбирате и не помните за петте хляба на пет хиляди души, и колко коша събрахте?</p>
							<p>10. Нито за седемте хляба на четири хиляди души, и колко кошници събрахте?</p>
							<p>11. Как не разбирате, че не за хляб ви казах: пазете се от кваса фарисейски и садукейски?</p>
							<p>12. Тогава те разбраха, че Той им бе казал да се пазят не от хлебен квас, а от учението фарисейско и садукейско.</p>
							<p>13. А когато дойде в страната на Кесария Филипова, Иисус питаше учениците Си и казваше: за кого Ме човеците мислят - Мене, Сина Човечески?</p>
							<p>14. Те отговориха: едни - за Йоана Кръстителя, други - за Илия, а някои - за Иеремия, или за едного от пророците.</p>
							<p>15. Той им рече: а вие за кого Ме мислите?</p>
							<p>16. Симон Петър отговори и рече: Ти си Христос, Синът на Живия Бог.</p>
							<p>17. Тогава Иисус отговори и му рече; блажен си ти, Симоне, син Ионин, защото не плът и кръв ти откри това, а Моят Отец, Който е на небесата;</p>
							<p>18. и Аз ти казвам: ти си Петър, и на тоя камък ще съградя църквата Си, и портите адови няма да й надделеят;</p>
							<p>19. и ще ти дам ключовете на царството небесно, и каквото свържеш на земята, ще бъде свързано на небесата; и каквото развържеш на земята, ще бъде развързано на небесата.</p>
							<p>20. Тогава Иисус заповяда на учениците Си, никому да не обаждат, че Той, Иисус, е Христос.</p>
							<p>21. Оттогава Иисус начена да открива на учениците Си, че Той трябва да отиде в Йерусалим и много да пострада от старейте, първосвещениците и книжниците, и да бъде убит, и на третия ден да възкръсне.</p>
							<p>22. И Петър, като Го взе настрана, захвана да Му възразява: милостив Бог към Тебе, Господи! това няма да стане с Тебе.</p>
							<p>23. А Той се обърна и рече Петру: махни се от Мене, сатана! Ти Ми си съблазън! защото мислиш не за това, що е Божие, а за онова, що е човешко.</p>
							<p>24. Тогава Иисус рече на учениците Си: ако някой иска да върви след Мене, нека се отрече от себе си, да вземе кръста си и Ме последва;</p>
							<p>25. защото, който иска да спаси душата си, ще я погуби; а който изгуби душата си заради Мене, ще я намери;</p>
							<p>26. защото каква полза за човека, ако придобие цял свят, а повреди на душата си? Или какъв откуп ще даде човек за душата си?</p>
							<p>27. Защото ще дойде Син Човеческий в славата на Отца Си със Своите Ангели, и тогава ще въздаде всекиму според делата му.</p>
							<p>28. Истина ви казвам: тук стоят някои, които няма да вкусят смърт, докле не видят Сина Човечески да иде в царството Си.</p>
							<p><strong><a name="17"></a>ГЛАВА 17.</strong></p>
							<p>1. И след шест дни Иисус взе със Себе Си Петра, Накова и Йоана, брат му, и възведе ги насаме на висока планина;</p>
							<p>2. и се преобрази пред тях: и лицето Му светна като слънце, а дрехите Му станаха бели като светлина.</p>
							<p>3. И ето, явиха им се Мойсей и Илия, разговарящи с Него.</p>
							<p>4. Тогава Петър отговори Иисусу и рече; Господи, добре е да бъдем тука; ако искаш, да направим тук три сенника: за Тебе един, за Моисея един, и един за Илия.</p>
							<p>5. Докле още той говореше, ето, светъл облак ги засени; и чу се из облака глас, който казваше: Този е Моят възлюбен Син, в Когото е Моето благоволение; Него слушайте.</p>
							<p>6. И като чуха това учениците, паднаха ничком и твърде много се уплашиха.</p>
							<p>7. Но Иисус, като се приближи, допря се до тях и рече: станете и не бойте се!</p>
							<p>8. А те, като подигнаха очи, не видяха никого, освен едного Иисуса.</p>
							<p>9. И когато слизаха от планината, Иисус им заповяда и каза: никому не обаждайте за това видение, докле Син Човеческий не възкръсне от мъртвите.</p>
							<p>10. А учениците Му Го попитаха и думаха: защо пък книжниците казват, че първом Илия трябва да дойде?</p>
							<p>11. Иисус им отговори и рече: Илия първом ще дойде и ще уреди всичко;</p>
							<p>12. но казвам ви, че Илия вече дойде и го не познаха, а сториха му, каквото си искаха; тъй и Син Човеческий ще пострада от тях.</p>
							<p>13. Тогава учениците разбраха, че Той им говори за Йоана Кръстителя.</p>
							<p>14. Когато дойдоха при народа, приближи се до Него един човек, който падна на колене пред Него</p>
							<p>15. и рече: Господи, помилуй сина ми; по новолуние го хваща бяс, и зле страда, защото често пада в огън и често във вода;</p>
							<p>16. водих го при учениците Ти, ала те не можаха да го изцерят.</p>
							<p>17. А Иисус отговори и рече: о, роде неверен и развратен! Докога ще бъда с вас? Докога ще ви търпя? Доведете Ми го тука.</p>
							<p>18. И запрети Иисус на беса, и той излезе из момчето; и то от оня час оздравя.</p>
							<p>19. Тогава учениците пристъпиха към Иисуса насаме и Му рекоха: защо не можахме ние да го изгоним?</p>
							<p>20. А Иисус им рече: поради вашето неверие; защото, истина ви казвам, ако имате вяра колкото синапово зърно, ще речете на тая планина: премести се от тука там, и тя ще се премести; и нищо няма да бъде за вас невъзможно.</p>
							<p>21. Тоя пък род не излиза, освен с молитва и пост.</p>
							<p>22. А когато се намираха в Галилея, Иисус им рече: Син Човеческий ще бъде предаден в човешки ръце,</p>
							<p>23. и ще Го убият, и на третия ден ще възкръсне. И те се нажалиха твърде много.</p>
							<p>24. А когато дойдоха в Капернаум, приближиха се до Петра ония, които събираха дидрахмите, и рекоха: вашият Учител не плаща ли дидрахма?</p>
							<p>25. Той отговаря: да. И когато влезе вкъщи, Иисус го изпревари и рече: как ти се струва, Симоне? земните царе от кого взимат мито, или данък? от своите ли синове, или от чуждите?</p>
							<p>26. Петър му казва: от чуждите. Иисус му рече: и тъй, синовете са свободни;</p>
							<p>27. но, за да ги не съблазним, иди на морето, хвърли въдица, и първата риба, която се улови, вземи; и, като й разтвориш устата, ще намериш статир; вземи го и дай им за Мене и за себе си.</p>
							<p><strong><a name="18"></a>ГЛАВА 18.</strong></p>
							<p>1. В оня час учениците се приближиха до Иисуса и рекоха: кой ли е по-голям в царството небесно?</p>
							<p>2. И като повика Иисус едно дете, изправи го посред тях</p>
							<p>3. и рече: истина ви казвам, ако се не обърнете и не станете като деца, няма да влезете в царството небесно;</p>
							<p>4. и тъй, който се смири като това дете, той е по-голям в царството небесно;</p>
							<p>5. и който приеме едно такова дете в Мое име, Мене приема;</p>
							<p>6. а който съблазни едного от тия малките, които вярват в Мене, за него е по-добре да му надянат воденичен камък на шията и да го хвърлят в морската дълбочина.</p>
							<p>7. Горко на света от съблазните, защото съблазни трябва да дойдат; обаче горко на оногова човека, чрез когото съблазън дохожда.</p>
							<p>8. Ако те съблазнява ръката ти или ногата ти, отсечи ги и хвърли от себе си: по-добре е за тебе да влезеш в живота без ръка или без нога, отколкото с две ръце и с две нозе да бъдеш хвърлен в огън вечний;</p>
							<p>9. и ако те съблазнява окото ти, извади го и хвърли от себе си: по-добре е за тебе с едно око да влезеш в живота, отколкото да имаш две очи, и да бъдеш хвърлен в геената огнена.</p>
							<p>10. Гледайте да не презрете едного от тия малките, защото, казвам ви, техните Ангели на небесата винаги гледат лицето на Моя Отец Небесен.</p>
							<p>11. Понеже Син Човеческий дойде да подири и спаси погиналото.</p>
							<p>12. Как ви се струва? Ако някой има сто овци, и една от тях се заблуди, не ще ли остави деветдесетте и девет, и не ще ли иде по планините да дири заблудената?</p>
							<p>13. И ако се случи да я намери, истина ви казвам, той се радва за нея повече, отколкото за деветдесетте и девет незаблудени.</p>
							<p>14. Тъй и вашият Отец Небесен не иска да загине ни един от тия малките.</p>
							<p>15. Ако съгреши против тебе брат ти, иди и го изобличи насаме; ако те послуша, спечелил си брата си;</p>
							<p>16. ако не послуша, вземи със себе си още едного или двама, та с устата на двама или трима свидетели да се потвърди всяка дума;</p>
							<p>17. ако ли пък не послуша тях, обади на църквата; но, ако и църквата не послуша, нека ти бъде като езичник и митар.</p>
							<p>18. Истина ви казвам: каквото свържете на земята, ще бъде свързано на небето; и каквото развържете на земята, ще бъде развързано на небето.</p>
							<p>19. Пак ви казвам, че, ако двама от вас се съгласят на земята да попросят нещо, каквото и да било, ще им бъде дадено от Моя Отец Небесен;</p>
							<p>20. защото, дето са двама или трима събрани в Мое име, там съм Аз посред тях.</p>
							<p>21. Тогава Петър се приближи до Него и рече: Господи, колко пъти да прощавам на брата си, кога съгрешава против мене? До седем пъти ли?</p>
							<p>22. Иисус му отговаря: не ти казвам до седем, а до седемдесет пъти по седем.</p>
							<p>23. Затова царството небесно прилича на цар, който поиска да си разчисти сметката със слугите си.</p>
							<p>24. Когато почна той да разчистя сметката, доведоха при него едного, който му дължеше десет хиляди таланта;</p>
							<p>25. а понеже тоя нямаше, с какво да заплати, господарят му заповяда да продадат него, и жена му, и децата му, и всичко, що имаше, и да заплати;</p>
							<p>26. тогава тоя слуга падна и, кланяйки му се, казва: господарю, имай търпение към мене, и всичко ще ти изплатя.</p>
							<p>27. А господарят на този слуга, като се смили, пусна го и му прости дълга.</p>
							<p>28. Слугата пък, като излезе, намери едното от другарите си, който му дължеше сто динария, и като го хвана, давеше го и му казваше: изплати ми, което ми дължиш;</p>
							<p>29. тогава другарят му падна пред нозете му, молеше го и думаше: имай търпение към мене, и всичко ще ти изплатя;</p>
							<p>30. но тоя не рачи, а отиде и го хвърли в тъмница, докле да изплати дълга.</p>
							<p>31. Другарите му, като видяха станалото, много се огорчиха и дойдоха, та разказаха на господаря си всичко, що се бе случило.</p>
							<p>32. Тогава господарят му го повика и казва: рабе лукави, аз ти простих целия оня дълг, защото ми се примоли;</p>
							<p>33. не трябваше ли и ти да се смилиш над другаря си, както и аз се смилих над тебе?</p>
							<p>34. И като се разгневи господарят му, предаде го на мъчители, докле да му изплати целия дълг.</p>
							<p>35. Тъй и Моят Отец Небесен ще стори с вас, ако всеки от вас не прости от сърце на брата си прегрешенията му.</p>
							<p><strong><a name="19"></a>ГЛАВА 19.</strong></p>
							<p>1. Когато Иисус свърши тия думи, тръгна от Галилея и дойде в пределите Иудейски, отвъд Йордан.</p>
							<p>2. Подире Му тръгнаха много тълпи народ, и Той ги изцери там.</p>
							<p>3. И дойдоха при Него фарисеите и, изкушавайки Го, думаха Му: позволено ли е човеку да напусне жена си по всяка причина?</p>
							<p>4. Той им отговори и рече: не сте ли чели, че Оня, Който отначало ги сътвори, мъж и жена ги сътвори и каза:</p>
							<p>5. "затова ще остави човек баща и майка и ще се прилепи до жена си, и ще бъдат двамата една плът"?</p>
							<p>6. Тъй че те вече не са двама, а една плът. Прочее, което Бог е съчетал, човек да не разлъчва.</p>
							<p>7. Те Му казват: защо тогава Мойсей заповяда да даде мъжът разводно писмо и да я напусне?</p>
							<p>8. Той им отговаря: поради вашето жестокосърдие ви е позволил Мойсей да напускате жените си; но отначало не беше тъй;</p>
							<p>9. Аз пък ви казвам: който напусне жена си, освен поради прелюбодеяние, и се ожени за друга, той прелюбодействува; и който се ожени за напусната, прелюбодействува.</p>
							<p>10. Казват Му Неговите ученици: ако е такова задължението на човека към жената, няма полза да се жени.</p>
							<p>11. А Той им рече: не всички възприемат тая дума, но ония, на които е дадено;</p>
							<p>12. защото има скопци, родени тъй от майчина утроба; има и скопци, скопени от човеци; и има скопци, които сами са се скопили заради царството небесно. Който може възприе, нека възприеме.</p>
							<p>13. Тогава доведоха при Него деца, за да възложи върху им ръце и да се помоли; учениците пък им забраниха.</p>
							<p>14. Но Иисус рече: оставете децата и не им пречете да дойдат при Мене, защото на такива е царството небесно.</p>
							<p>15. И като възложи върху им ръце, отиде си оттам.</p>
							<p>16. И ето, един момък се доближи и Му рече: Учителю благий, какво добро да сторя, за да имам живот вечен?</p>
							<p>17. А Той му отговори: защо Ме наричаш благ? Никой не е благ, освен един Бог. Но ако искаш да влезеш в живот вечен, опази заповедите.</p>
							<p>18. Казва Му: кои? А Иисус рече: не убивай, не прелюбодействувай, не кради, не лъжесвидетелствувай;</p>
							<p>19. почитай баща си и майка си; обичай ближния си като себе си.</p>
							<p>20. Момъкът Му казва: всичко това съм опазил от младини; какво още ми не достига?</p>
							<p>21. Иисус му рече: ако искаш да бъдеш съвършен, иди, продай имота си, и раздай на сиромаси; и ще имаш съкровище на небето; па дойди и върви след Мене.</p>
							<p>22. Като чу момъкът тая дума, отиде си натъжен, защото имаше много имот.</p>
							<p>23. А Иисус рече на учениците Си: истина ви казвам, богат мъчно ще влезе в царството небесно;</p>
							<p>24. и още ви казвам: по-лесно е камила да мине през иглени уши, нежели богат да влезе в царството Божие.</p>
							<p>25. Като чуха това, учениците Му твърде много се чудеха и думаха: кой тогава може да се спаси?</p>
							<p>26. А Иисус, като погледна, рече им: за човеците това е невъзможно, ала за Бога всичко е възможно.</p>
							<p>27. Тогава Петър отговори и Му рече: ето, ние оставихме всичко и Те последвахме; какво, прочее, ще стане с нас?</p>
							<p>28. А Иисус им рече: истина ви казвам, че вие, които Ме последвахте, при паки-битието*, кога Син Човеческий седне на престола на славата Си, ще седнете и вие на дванайсет престола, като съдите дванайсетте Израилеви колена;</p>
							<p>29. и всеки, който остави къща, или братя, или сестри, или баща, или майка, или жена, или деца, или нивя, заради Моето име, ще получи стократно и ще наследи живот вечен.</p>
							<p>30. А мнозина първи ще бъдат последни, и последни - първи.</p>
							<p><strong><a name="20"></a>ГЛАВА 20.</strong></p>
							<p>1. Защото царството небесно прилича на стопанин, излязъл сутрин рано да наеме работници за лозето си,</p>
							<p>2. и, като се услови с работниците по динарий на ден, прати ги на лозето си;</p>
							<p>3. като излезе около третия час, видя други, че стоят на тържището празни,</p>
							<p>4. па рече и тям: идете и вие на лозето ми, и, каквото е право, ще ви дам. Те отидоха.</p>
							<p>5. Пак излезе около шестия и деветия час и направи същото,</p>
							<p>6. А като излезе около единайсетия час, намери други, че стоят празни, и им казва: защо стоите тука цял ден празни?</p>
							<p>7. Те му отговарят: никой не ни е наел. Той им казва: идете и вие на лозето ми, и, каквото е право, ще получите.</p>
							<p>8. А когато се мръкна, господарят на лозето казва на своя пристойник: повикай работниците и заплати им, като почнеш от последните до първите.</p>
							<p>9. И като дойдоха условените около единайсетия час, получиха по динарий.</p>
							<p>10. А като дойдоха първите, помислиха, че ще вземат повече; но и те получиха по динарий;</p>
							<p>11. и като получиха, зароптаха против стопанина</p>
							<p>12. и думаха: тия последните работиха един час, а ти ги постави наравно с нас, които претърпяхме теготата на деня и жегата.</p>
							<p>13. А той отговори и рече на едното от тях: приятелю, аз те не увреждам; нали за динарий се съгласи ти с мене?</p>
							<p>14. Вземи своето и си иди; а на тоя последния искам да дам, каквото и на тебе;</p>
							<p>15. нима нямам власт да правя със своето си, каквото искам? Или окото ти е завистливо, задето съм добър?</p>
							<p>16. Тъй ще бъдат последните първи, и първите - последни; защото мнозина са звани, а малцина избрани.</p>
							<p>17. И като възлизаше Иисус за Йерусалим, по пътя взе насаме дванайсетте ученици и им рече:</p>
							<p>18. ето, възлизаме за Йерусалим, и Син Човеческий ще бъде предаден на първосвещениците и книжниците, и ще Го осъдят на смърт;</p>
							<p>19. и ще Го предадат на езичниците, за да бъде поруган, и бичуван, и разпнат; и на третия ден ще възкръсне.</p>
							<p>20. Тогава пристъпи до Него майката на синовете Зеведееви със синовете си и, кланяйки се, просеше нещо от Него.</p>
							<p>21. А Той й рече: какво искаш? Тя Му отговори: кажи, тия мои двама сина да седнат при Тебе, един отдясно, а друг отляво в Твоето царство.</p>
							<p>22. Иисус отговори и рече: не знаете, какво искате. Можете ли да пиете чашата, която Аз ще пия, или да се кръстите с кръщението, с което Аз се кръщавам? Те Му отговарят: можем.</p>
							<p>23. И казва им: чашата Ми ще пиете, и с кръщението, с което Аз се кръщавам, ще се кръстите; но да дам да се седне Мене отдясно и отляво, не зависи от Мене; сядането е на ония, за които е приготвено от Моя Отец.</p>
							<p>24. И десетте, като чуха, възнегодуваха за двамата братя.</p>
							<p>25. А Иисус, като ги повика, рече: знаете, че князете на народите господаруват над тях, и велможите властвуват върху им,</p>
							<p>26. между вас обаче няма да бъде тъй; но който иска между вас да бъде големец, нека ви бъде слуга;</p>
							<p>27. и който иска между вас да бъде пръв, нека ви бъде раб,</p>
							<p>28. както Син Човеческий не дойде, за да Му служат, но да послужи и даде душата Си откуп за мнозина.</p>
							<p>29. И когато излизаха из Иерихон, подире Му вървеше множество народ.</p>
							<p>30. И ето, двама слепци, седнали край пътя, като чуха, че Иисус минава, извикаха и казваха: помилуй ни. Господи, Сине Давидов!</p>
							<p>31. А народът ги смъмри, за да млъкнат; но те повече викаха и казваха: помилуй ни, Господи, Сине Давидов!</p>
							<p>32. Иисус се спря, повика ги и рече: какво искате да ви сторя?</p>
							<p>33. Отговарят Му: Господи, да се отворят очите ни.</p>
							<p>34. А Иисус, като се смили, допря се до очите им, и веднага прогледнаха очите им; и те тръгнаха след Него.</p>
							<p><strong><a name="21"></a>ГЛАВА 21.</strong></p>
							<p>1. И когато наближиха до Йерусалим и дойдоха до Витфагия при Елеонската планина, Иисус изпрати двама ученици,</p>
							<p>2. като им каза: идете в селото, що е насреща ви, и веднага ще намерите вързана ослица и осле с нея; отвържете и докарайте Ми ги;</p>
							<p>3. и, ако някой ви рече нещо, ще кажете, че те са потребни Господу; и веднага ще ги прати.</p>
							<p>4. А всичко това стана, за да се сбъдне реченото чрез пророка, който казва:</p>
							<p>5. "кажете на дъщерята Сионова: ето, твоят Цар иде при тебе кротък, възседнал ослица и осле, син на подяремница".</p>
							<p>6. Учениците отидоха и сториха тъй, както им бе заповядал Иисус:</p>
							<p>7. докараха ослицата и ослето и метнаха отгоре им дрехите си, и Той седна на тях.</p>
							<p>8. А повечето от народа постилаше дрехите си по пътя; други пък сечаха клони от дърветата и постилаха по пътя;</p>
							<p>9. а народът, който вървеше отпред и който Го съпровождаше, възклицаваше и казваше: осана Сину Давидову! Благословен Идещият в име Господне! осана във висините!</p>
							<p>10. И когато влезе в Йерусалим, цял град се потресе, и думаха: кой е Този?</p>
							<p>11. А народът отговаряше: Този е Иисус, пророкът от Назарет Галилейски.</p>
							<p>12. И влезе Иисус в Божия храм, изпъди всички продавачи и купувачи в храма, прекатури масите на менячите и пейките на гълъбопродавците,</p>
							<p>13. и казваше им: писано е: "домът Ми дом за молитва ще се нарече", а вие го направихте разбойнишки вертеп.</p>
							<p>14. И дойдоха при Него в храма слепи и хроми, и Той ги изцери.</p>
							<p>15. А първосвещениците и книжниците, като видяха чудесата, що Той стори, и децата, които викаха в храма и думаха: осана Сину Давидову! възнегодуваха</p>
							<p>16. и Му рекоха: чуваш ли, какво казват те? А Иисус им отговори: да! нима никога не сте чели: "из устата на младенци и кърмачета Ти си стъкмил похвала"?</p>
							<p>17. И като ги остави, излезе вън от града за Витания, дето и пренощува.</p>
							<p>18. А на утринта, връщайки се в града, огладня;</p>
							<p>19. и видя край пътя една смоковница, отиде при нея и, като не намери нищо на нея, освен едни листа, каза й: занапред да няма вече плод от тебе вовеки. И смоковницата веднага изсъхна.</p>
							<p>20. Като видяха това, учениците се почудиха и казаха: как тъй веднага изсъхна смоковницата?</p>
							<p>21. А Иисус им отговори и рече: истина ви казвам: ако имате вяра и не се усъмните, не само това, що беше извършено със смоковницата, ще извършите, но, ако и на тая планина кажете: дигни се и се хвърли в морето, - ще бъде;</p>
							<p>22. и всичко, що поискате в молитва с вяра, ще получите.</p>
							<p>23. И когато дойде Той в храма и поучаваше, пристъпиха до Него първосвещениците и старейте народни и рекоха: с каква власт вършиш това? и кой Ти е дал тая власт?</p>
							<p>24. Иисус им отговори и рече: ще ви попитам и Аз една дума; ако Ми отговорите на нея, и Аз ще ви кажа, с каква власт върша това:</p>
							<p>25. кръщението Иоаново откъде беше: от небето ли, или от човеците? А те разсъждаваха помежду си и думаха: ако речем - от небето, ще ни каже: а защо му не повярвахте?</p>
							<p>26. Ако ли речем - от човеците, боим се от народа, понеже всички имат Йоана за пророк.</p>
							<p>27. И отговориха Йисусу и рекоха: не знаем. И Той им рече: и Аз ви не казвам, с каква власт върша това.</p>
							<p>28. А как ви се струва? Един човек имаше двама сина; и отиде той при първия, та каза: чедо, иди днес работи на лозето ми.</p>
							<p>29. Но тоя отговори и рече: не искам; а после се разкая и отиде.</p>
							<p>30. И като дойде при другия, каза му същото. Тоя отговори и рече: ще ида, господарю, ала не отиде.</p>
							<p>31. Кой от двамата изпълни бащината воля? Отговарят Му: първият. Иисус им рече: истина ви казвам, че митарите и блудниците преварват ви в царството Божие;</p>
							<p>32. защото дойде при вас Йоан по пътя на праведността, и вие му не повярвахте, а митарите и блудниците му повярваха; вие пък, като видяхте това, не се разкаяхте отпосле, за да му повярвате.</p>
							<p>33. Чуйте друга притча: имаше един човек стопанин, който насади лозе, огради го с плет, изкопа в него лин, съгради кула и, като го предаде на лозари, отиде си.</p>
							<p>34. И когато наближи гроздобер, той изпрати слугите си при лозарите, да му приберат плодовете.</p>
							<p>35. А лозарите, като уловиха слугите му, едного набиха, другиго убиха, а трети с камъни пребиха. 36. Пак изпрати други слуги, по-много от първите; и с тях сториха същото.</p>
							<p>37. Най-сетне изпрати при тях сина си, като каза: ще се засрамят о г сина ми.</p>
							<p>38. Но лозарите, като видяха сина, казаха помежду си: този е наследникът; хайде да го убием и да присвоим наследството му.</p>
							<p>39. И, като го уловиха, изведоха вън от лозето и убиха.</p>
							<p>40. И тъй, като си дойде господарят на лозето, какво ще направи на тия лозари?</p>
							<p>41. Отговарят Му: злодейците ще погуби зле, а лозето ще даде на други лозари, които ще му дават овреме плодовете.</p>
							<p>42. Иисус им казва: нима не сте никога чели в Писанията: "камъкът, който отхвърлиха зидарите, той стана глава на ъгъла: това е от Господа, и е дивно в очите ни"?</p>
							<p>43. Затова казвам ви, че царството Божие ще се вземе от вас и ще се даде на народ, който принася плодовете му;</p>
							<p>44. и който падне върху тоя камък, ще се разбие; а върху когото падне, ще го смаже.</p>
							<p>45. И като слушаха притчите Му, първосвещениците и фарисеите разбраха, че за тях говори,</p>
							<p>46. и дебнеха да Го уловят, ала се побояха от народа, понеже Го имаше за пророк.</p>
							<p><strong><a name="22"></a>ГЛАВА 22.</strong></p>
							<p>1. Иисус продължаваше да им говори с притчи, като казваше:</p>
							<p>2. царството небесно прилича на човек цар, който направи сватба на сина си</p>
							<p>3. и разпрати слугите си да повикат поканените на сватбата; а те не искаха да дойдат.</p>
							<p>4. Пак изпрати други слуги, като рече: кажете на поканените: ето, приготвих моя обяд; юнците ми и каквото е угоено са заклани, и всичко е готово; дойдете на сватбата.</p>
							<p>5. Но те пренебрегнаха и отидоха, кой на нива, кой по търговия;</p>
							<p>6. други пък хванаха слугите му, поругаха ги и убиха.</p>
							<p>7. Като чу за това царят, разгневи се, изпрати войските си, та погуби ония убийци и изгори града им.</p>
							<p>8. Тогава казва на слугите си: сватбата е готова, ала поканените не бяха достойни.</p>
							<p>9. Затова идете по кръстопътищата и, колкото души намерите, поканете ги на сватбата.</p>
							<p>10. И като излязоха тия слуги по пътищата, събраха всички, колкото намериха - и лоши, и добри; и напълни се сватбеният дом с много сътрапезници.</p>
							<p>11. Царят, като влезе да види насядалите, съгледа там едного, който не бе облечен в сватбарска премяна,</p>
							<p>12. и каза му: приятелю, как влезе тук, като не си в сватбарска премяна? А той мълчеше.</p>
							<p>13. Тогава царят рече на слугите: вържете му ръцете и нозете, вземете и го хвърлете във външната тъмнина; там ще бъде плач и скърцане със зъби;</p>
							<p>14. защото мнозина са звани, а малцина избрани.</p>
							<p>15. Тогава фарисеите отидоха и се наговориха, как да Го уловят на дума.</p>
							<p>16. И изпращат при Него учениците си с някои иродиани, казвайки: Учителю, знаем, че си справедлив и истински поучаваш на път Божий, и немариш за никого, понеже не гледаш на ничие лице;</p>
							<p>17. затова кажи ни: как Ти се струва: позволено ли е да се дава данък кесарю, или не?</p>
							<p>18. Но Иисус, като разбра лукавството им, рече: що Ме изкушачате, лицемерни?</p>
							<p>19. покажете Ми една данъчна монета. Те Му донесоха един динарий.</p>
							<p>20. И казва им: чий е този образ и надпис?</p>
							<p>21. Отговарят Му: на кесаря. Тогава им казва: отдайте, прочее, кесаревото кесарю, а Божието Богу.</p>
							<p>22. И като чуха това, те се почудиха, оставиха Го и си отидоха.</p>
							<p>23. В оня ден дойдоха при Него садукеи, които казват, че няма възкресение, и Го попитаха, като думаха:</p>
							<p>24. Учителю, Мойсей е казал: ако някой умре бездетен, нека брат му вземе жена му и въздигне потомство на брата си;</p>
							<p>25. у нас имаше седем братя: първият се ожени и умря и, понеже нямаше потомство, остави жена си на брата си;</p>
							<p>26. също и вторият, третият, дори до седмия;</p>
							<p>27. а след всички умря и жената;</p>
							<p>28. и тъй, при възкресението, кому от седемте ще бъде тя жена? понеже всички я имаха.</p>
							<p>29. Иисус им отговори и рече: заблуждавате се, като не знаете Писанията, ни силата Божия;</p>
							<p>30. защото при възкресението нито се женят, нито се мъжат, но пребъдват като Ангели Божии на небесата.</p>
							<p>31. А за възкресението на мъртвите не сте ли чели реченото вам от Бога, Който казва:</p>
							<p>32. "Аз съм Бог Авраамов, и Бог Исааков, и Бог Иаковов". Бог не е Бог на мъртви, а на живи.</p>
							<p>33. И народът, като слушаше, чудеше се на учението Му.</p>
							<p>34. А фарисеите, като чуха, че Той затвори устата на садукеите, събраха се наедно.</p>
							<p>35. И един от тях, законник, изкушавайки Го, попита и рече:</p>
							<p>36. Учителю, коя заповед е най-голяма в закона?</p>
							<p>37. А Иисус му отговори: възлюби Господа, Бога твосго, с всичкото си сърце, и с всичката си душа, и с всичкия си разум:</p>
							<p>38. тази е първа и най-голяма заповед;</p>
							<p>39. а втора, подобна ней, е: възлюби ближния си като себе си;</p>
							<p>40. на тия две заповеди се крепи целият закон и пророците.</p>
							<p>41. И когато фарисеите бяха събрани, Иисус ги попита и рече:</p>
							<p>42. какво мислите за Христа? Чий син е? Отговарят Му: Давидов.</p>
							<p>43. Казва им: как тогава Давид по вдъхновение Го нарича Господ, казвайки:</p>
							<p>44. "рече Господ Господу моему: седи от дясната Ми страна, докле туря Твоите врагове подножие на нозете Ти"?</p>
							<p>45. И тъй, ако Давид Го нарича Господ, как тогава Той му е син?</p>
							<p>46. И никой не можеше да Му отговори ни дума; и от тоя ден никой вече не дръзна да Го попита.</p>
							<p><strong><a name="23"></a>ГЛАВА 23.</strong></p>
							<p>1. Тогава Иисус заговори на народа и на учениците Си</p>
							<p>2. и рече: на Моисеевото седалище седнаха книжниците и фарисеите,</p>
							<p>3. затова всичко, що ви кажат да пазите, пазете и вършете; а според делата им не постъпвайте, защото те говорят, а не вършат:</p>
							<p>4. връзват бремена тежки и мъчни за носене и ги турят върху плещите на човеците, а сами не искат и с пръст да ги помръднат;</p>
							<p>5. и всичките си работи вършат, за да ги видят човеците; разширяват своите хранилища и правят големи полите на дрехите си;</p>
							<p>6. обичат първо място по гощавките и предни седалища в синагогите,</p>
							<p>7. и поздрави по тържищата, и - да им казват човеците: учителю, учителю!</p>
							<p>8. А вие недейте се нарича учители; защото един е вашият Учител - Христос, а всички вие сте братя;</p>
							<p>9. и никого на земята недейте нарича свой отец, защото един е вашият Отец, Който е на небесата;</p>
							<p>10. и наставници недейте се нарича; защото един е вашият Наставник - Христос.</p>
							<p>11. Но по-големият между вас да ви бъде слуга;</p>
							<p>12. защото, който превъзнесе себе си, ще бъде унизен; а който се смири, ще бъде въздигнат.</p>
							<p>13. Горко вам, книжници и фарисеи, лицемери, задето затваряте царството небесно пред човеците; защото нито вие влизате, нито влизащите пускате да влязат.</p>
							<p>14. Горко вам, книжници и фарисеи, лицемери, задето изпояждате домовете на вдовиците и лицемерно дълго се молите; затова ще получите по-голямо осъждане.</p>
							<p>15. Горко вам, книжници и фарисеи, лицемери, задето обикаляте море и суша, за да добиете един последовател; и кога сполучите това, правите го син на геената дваж по-достоен от вас.</p>
							<p>16. Горко вам, водачи слепи, които казвате: ако някой се закълне в храма, не е нищо; но ако някой се закълне в златото на храма, задължава се.</p>
							<p>17. Безумни и слепи, кое, наистина, стои по-горе: златото, или храмът, който освещава златото?</p>
							<p>18. Също казвате: ако някой се закълне в жертвеника, не е нищо; но ако някой се закълне в дара, който е върху него, задължава се.</p>
							<p>19. Безумни и слепи, кое, наистина, стои по-горе: дарът ли, или жертвеникът, който освещава дара?</p>
							<p>20. И тъй, който се закълне в жертвеника, кълне се в него и във всичко, що е върху него;</p>
							<p>21. и който се закълне в храма, кълне се в него и в Оногова, Който го обитава;</p>
							<p>22. и който се закълне в небето, кълне се в Божия престол, и в Оногова, Който седи на него.</p>
							<p>23. Горко вам, книжници и фарисеи, лицемери, задето давате десятък от гьозум, копър и кимион, а сте оставили най-важното в закона: правосъдие, милост и вяра; това трябваше да правите, и онова да не оставяте.</p>
							<p>24. Водачи слепи, които комара прецеждате, а камилата поглъщате!</p>
							<p>25. Горко вам, книжници и фарисеи, лицемери, задето чистите отвън чашата и блюдото, когато вътре те са пълни с грабеж и неправда.</p>
							<p>26. Слепи фарисеино, очисти първом извътре чашата и блюдото, за да станат чисти и отвън.</p>
							<p>27. Горко вам, книжници и фарисеи, лицемери, задето се оприличавате на варосани гробници, които отвън се виждат хубави, а вътре са пълни с мъртвешки кости и с всяка нечистота;</p>
							<p>28. тъй и вие отвън се показвате на човеците праведни, а извътре сте пълни с лицемерие и беззаконие.</p>
							<p>29. Горко вам, книжници и фарисеи, лицемери, задето зидате гробници за пророците, украсявате паметниците на праведните</p>
							<p>30. и казвате: да бяхме в дните на нашите бащи, не щяхме да станем техни съучастници в проливане кръвта на пророците;</p>
							<p>31. с това сами против себе си свидетелствувате, че сте синове на ония, които са избили пророците;</p>
							<p>32. допълнете, прочее, и вие мярата на бащите си!</p>
							<p>33. Змии, рожби ехиднини, как ще избегнете осъждането за в геената?</p>
							<p>34. Затова, ето. Аз пращам при вас пророци, и мъдреци, и книжници; и едни ще убиете и разпиете, а други ще бичувате в синагогите си и ще изгонвате от град в град,</p>
							<p>35. за да падне върху ви всичката кръв праведна, проляна на земята, от кръвта на праведния Авел до кръвта на Захария, син Варахиин, когото убихте между храма и жертвеника.</p>
							<p>36. Истина ви казвам: всичко това ще падне върху тоя род.</p>
							<p>37. Иерусалиме, Иерусалиме, който избиваш пророците и с камъни убиваш пратените при тебе! Колко пъти съм искал да събера чедата ти, както кокошка събира пилците си под крилете, и не рачихте!</p>
							<p>38. Ето, оставя се вам домът ви пуст.</p>
							<p>39. Защото, казвам ви: няма да Ме видите отсега нататък, докле не кажете: благословен Идещият в име Господне!</p>
							<p><strong><a name="24"></a>ГЛАВА 24.</strong></p>
							<p>1. И когато Иисус излезе от храма и си отиваше, учениците Му се приближиха да Му покажат сградите на храма.</p>
							<p>2. А Иисус им рече: виждате ли всичко това? Истина ви казвам: няма да остане тук камък на камък, който да не бъде сринат.</p>
							<p>3. И когато седеше на Елеонската планина, дойдоха учениците Му при Него насаме и рекоха: кажи ни, кога ще бъде това, и какъв ще е белегът за Твоето пришествие и за свършека на света?</p>
							<p>4. А Иисус им отговори и рече: пазете се да ви не прелъсти някой;</p>
							<p>5. защото мнозина ще дойдат в Мое име, говорейки: аз съм Христос; и ще прелъстят мнозина.</p>
							<p>6. Ще чувате боеве и вести за войни. Внимавайте, не се смущавайте, понеже всичко това трябва да стане; ала туй не е още краят.</p>
							<p>7. Защото ще въстане народ против народ, и царство против царство; и на места ще има глад, мор и трусове;</p>
							<p>8. а всичко това е начало на болки.</p>
							<p>9. Тогава ще ви предадат на мъки и ще ви убият; и ще бъдете мразени от всички народи, заради Моето име.</p>
							<p>10. Тогава мнозина ще се съблазнят; и един други ще се предадат, и един други ще се намразят;</p>
							<p>11. много лъжепророци ще се подигнат и ще прелъстят мнозина;</p>
							<p>12. и понеже беззаконието ще се умножи, у мнозина ще изстине любовта;</p>
							<p>13. а който претърпи докрай, той ще бъде спасен.</p>
							<p>14. И ще бъде проповядвано това Евангелие на царството по цяла вселена, за свидетелство на всички народи; и тогава ще дойде краят.</p>
							<p>15. И тъй, кога видите да стои на свето място "мерзостта на запустението", за която е казано чрез пророк Даниила (който чете, нека разбира),</p>
							<p>16. тогава ония, които се намират в Иудея, да бягат в планините;</p>
							<p>17. който е на покрива, да не слиза да вземе нещо от къщата си;</p>
							<p>18. и който е на нивата, да се не връща назад да вземе дрехата си.</p>
							<p>19. Но горко на непразните и на кърмачките през ония дни!</p>
							<p>20. Затова молете се, да се не случи бягството ви зиме или в събота;</p>
							<p>21. защото тогава ще бъде голяма скръб. каквато не е била открай свят досега, и няма да бъде.</p>
							<p>22. И ако не се скратяха ония дни, не би се спасила никоя плът; но заради избраните ще се скратят ония дни.</p>
							<p>23. Тогава, ако някой ви каже: ето, тук е Христос, или там е-не вярвайте;</p>
							<p>24. защото ще се появят лъжехристи и лъжепророци и ще покажат големи личби и чудеса, за да прелъстят, ако е възможно, и избраните.</p>
							<p>25. Ето, казах ви отнапред.</p>
							<p>26. И тъй, ако ви кажат: ето, в пустинята е Той, не излизайте; ето, в скришните стаи е, не вярвайте;</p>
							<p>27. защото, както светкавицата излиза от изток и се вижда дори до запад, тъй ще бъде пришествието на Сина Човечески;</p>
							<p>28. защото, дето бъде трупът, там ще се съберат орлите.</p>
							<p>29. И веднага подир скръбта на ония дни, слънцето ще потъмнее, и месечината не ще даде светлината си, и звездите ще изпадат от небето, и силите небесни ще се разклатят;</p>
							<p>30. тогава ще се яви на небето знамението на Сина Човечески; и тогава ще се разплачат всички земни племена и ще видят Сина Човечески да иде на небесните облаци със сила и слава голяма;</p>
							<p>31. и ще изпрати Ангелите Си с гръмогласна тръба, и ще съберат избраниците Му от четирите вятъра, от единия до другия край на небесата.</p>
							<p>32. От смоковницата вземете подобие: когато клоните й станат меки и пуснат листа, знаете, че е близо лято;</p>
							<p>33. тъй и вие, кога видите всичко това, знайте, че е близо, при вратата.</p>
							<p>34. Истина ви казвам: няма да премине тоя род, докле всичко това не се сбъдне.</p>
							<p>35. Небе и земя ще премине, ала думите Ми няма да преминат.</p>
							<p>36. А за оня ден и час никой не знае, нито небесните Ангели, а само Моят Отец;</p>
							<p>37. но както беше в Ноеви дни, тъй ще бъде и пришествието на Сина Човечески;</p>
							<p>38. защото, както в дните пред потопа ядяха и пиеха, женеха се и се мъжеха до оня ден, в който Ной влезе в ковчега,</p>
							<p>39. и не узнаха, докле дойде потопът и изтреби всички, - тъй ще бъде и пришествието на Сина Човечески;</p>
							<p>40. тогава двама ще бъдат на нива;'единия взимат, другия оставят;</p>
							<p>41. две жени мелещи на мелница: едната взимат, а другата оставят.</p>
							<p>42. И тъй, бъдете будни, понеже не знаете, в кой час ще дойде вашият Господ.</p>
							<p>43. Знайте и това, че ако стопанинът на къщата знаеше, в кой час ще дойде крадецът, той щеше да стои буден и нямаше да остави да му подкопаят къщата.</p>
							<p>44. Затова бъдете и вие готови, понеже, в който час не мислите, ще дойде Син Човеческий.</p>
							<p>45. А кой е оня верен и благоразумен слуга, когото господарят му е поставил над слугите си, за да им раздава навреме храна?</p>
							<p>46. Блазе на оня слуга, чийто господар, кога дойде, го намери, че постъпва тъй;</p>
							<p>47. истина ви казвам, че той ще постави него над целия си имот.</p>
							<p>48. Ако пък лошият оня слуга каже в сърцето си: няма да си дойде скоро господарят ми, -</p>
							<p>49. па начене да бие другарите си и да яде и пие с пияниците, -</p>
							<p>50. господарят на тоя слуга ще дойде в ден, в който не очаква, и в час, който не знае,</p>
							<p>51. и ще го отдели и подложи на еднаква участ с лицемерните; там ше бъде плач и скърцане със зъби.</p>
							<p><strong><a name="25"></a>ГЛАВА 25.</strong></p>
							<p>1. Тогава царството небесно ще се оприличи на десет девици, които взеха светилниците си и излязоха да посрещнат младоженеца;</p>
							<p>2. пет от тях бяха мъдри, а петте неразумни.</p>
							<p>3. Неразумните, като взеха светилниците си, не взеха със себе си масло;</p>
							<p>4. а мъдрите, заедно със светилниците си, взеха и масло в съдовете си;</p>
							<p>5. и понеже младоженецът се бавеше, всички задрямаха и заспаха.</p>
							<p>6. А посред нощ се чу вик: ето, младоженецът иде, излизайте да го посрещнете.</p>
							<p>7. Тогава всички тия девици станаха и приготвиха светилниците си;</p>
							<p>8. а неразумните рекоха на мъдрите: дайте ни от вашето масло, защото светилниците ни гаснат.</p>
							<p>9. Мъдрите пък отговориха и казаха: да не би някак да не стигне и нам, и вам, по-добре идете у продавачите и си купете.</p>
							<p>10. А когато те отиваха да купят, пристигна младоженецът, и готовите влязоха с него на сватбата, и вратата се затвориха.</p>
							<p>11. После дохождат и другите девици и викат: господине, господине, отвори ни!</p>
							<p>12. А той им отговори и рече: истина ви казвам, не ви познавам.</p>
							<p>13. И тъй, бъдете будни, защото не знаете ни деня, ни часа, когато ще дойде Син Човеческий.</p>
							<p>14. Защото Той ще постъпи като човек, който, тръгвайки за чужбина, повика слугите си и им предаде имота си:</p>
							<p>15. и едному даде пет таланта, другиму два, другиму един, всекиму според силата; и веднага отпътува.</p>
							<p>16. Който взе петте таланта, отиде, употреби ги в работа и спечели други пет таланта;</p>
							<p>17. също тъй и който взе двата таланта, спечели и други два;</p>
							<p>18. а който взе единия талант, отиде, та разкопа земята и скри среброто на господаря си.</p>
							<p>19. След дълго време дохожда господарят на тия слуги и поисква им сметка.</p>
							<p>20. И като пристъпи оня, който бе взел петте таланта, донесе други пет и казва: господарю, ти ми предаде пет таланта: ето, аз спечелих с тях други пет.</p>
							<p>21. Господарят му рече; хубаво, добри и верни рабе! В малко си бил верен, над много ще те поставя; влез в радостта на господаря си.</p>
							<p>22. Дойде също и оня, който бе взел двата таланта, и рече: господарю, ти ми предаде два таланта: ето, аз спечелих с тях други два.</p>
							<p>23. Господарят му рече; хубаво, добри и верни рабе! В малко си бил верен, над много ще те поставя; влез в радостта на господаря си.</p>
							<p>24. Пристъпи и оня, който бе взел единия талант, и рече: господарю, аз те знаех, че си жесток човек: жънеш, дето не си сеял, и събираш, дето не си пръскал;</p>
							<p>25. и като се уплаших, отидох, та скрих таланта ти в земята; ето ти твоето.</p>
							<p>26. А господарят му отговори и рече: лукави и лениви рабе! Ти знаеше, че жъна, дето не съм сеял, и събирам, дето не съм пръскал;</p>
							<p>27. затова трябваше парите ми да внесеш на банкерите, а аз, като дойдех, щях да си прибера своето с лихва;</p>
							<p>28. вземете, прочее, от него таланта и го дайте на оногова, който има десет таланта;</p>
							<p>29. защото всекиму, който има, ще се даде и преумножи, а от оногова, който няма, ще се отнеме и това, що има;</p>
							<p>30. а негодния раб хвърлете във външната тъмнина: там ще бъде плач. и скърцане със зъби. Като рече това, извика: който има уши да слуша, нека слуша!</p>
							<p>31. А кога дойде Син Човеческий в славата Си, и всички свети Ангели с Него, тогава ще седне на престола на славата Си,</p>
							<p>32. и ще се съберат пред Него всички народи; и ще отдели едни от други, както пастир отлъчва овци от кози;</p>
							<p>33. и ще постави овците от дясната Си страна, а козите - от лявата.</p>
							<p>34. Тогава Царят ще каже на ония, които са от дясната Му страна; дойдете вие, благословените на Отца Ми, наследете царството, приготвено вам от създание мира;</p>
							<p>35. защото гладен бях, и Ми дадохте да ям; жаден бях, и Ме напоихте; странник бях, и Ме прибрахте;</p>
							<p>36. гол бях, и Ме облякохте; болен бях, и Ме посетихте; в тъмница бях, и Ме споходихте.</p>
							<p>37. Тогава праведниците ще Му отговорят и кажат: Господи, кога Те видяхме гладен, и нахранихме, или жаден, и напоихме?</p>
							<p>38. Кога Те видяхме странник, и прибрахме, или гол, и облякохме?</p>
							<p>39. Кога Те видяхме болен, или в тъмница, и Те споходихме?</p>
							<p>40. А Царят ще им отговори и каже: истина ви казвам: доколкото сте сторили това на едного от тия Мои най-малки братя, Мене сте го сторили.</p>
							<p>41. Тогава ще каже и на ония, които са от лява страна: идете от Мене, проклети, в огън вечний, приготвен за дявола и неговите ангели;</p>
							<p>42. защото гладен бях, и не Ми дадохте да ям; жаден бях, и не Ме напоихте;</p>
							<p>43. странник бях, и не Ме прибрахте; гол бях, и не Ме облякохте; болен и в тъмница, и не Ме споходихте.</p>
							<p>44. Тогава и те ще Му отговорят и кажат: Господи, кога Те видяхме гладен, или жаден, или странник, или гол, или болен, или в тъмница, и не Ти послужихме?</p>
							<p>45. Тогава ще им отговори и каже: истина ви казвам: доколкото не сте сторили това на едного от тия най-малките, и Мене не сте го сторили.</p>
							<p>46. И тия ще отидат във вечна мъка, а праведниците - в живот вечен.</p>
							<p><strong><a name="26"></a>ГЛАВА 26.</strong></p>
							<p>1. Когато Иисус свърши всички тия думи, рече на учениците Си:</p>
							<p>2. знаете, че подир два дни ще бъде Пасха, и Син Човеческий ще бъде предаден на разпятие.</p>
							<p>3. Тогава първосвещениците и книжниците и старейте народни се събраха в двора на първосвещеника, на име Каиафа,</p>
							<p>4. и решиха в съвета да уловят Иисуса с измама и убият;</p>
							<p>5. но казваха: само не на празника, за да не стане смут у народа.</p>
							<p>6. А когато Иисус беше във Витания, в къщата на Симона Прокажени,</p>
							<p>7. приближи се до Него една жена, която носеше алабастрен съд с драгоценно миро, и го възливаше върху главата Му, когато Той седеше на трапезата.</p>
							<p>8. Като видяха това, учениците Му възнегодуваха и казваха: защо е това прахосване:</p>
							<p>9. защото това миро можеше да се продаде много скъпо, и парите да се раздадат на сиромаси.</p>
							<p>10. Но Иисус, като разбра това, рече им: защо смущавате жената? Тя извърши добро дело за Мене:</p>
							<p>11. защото сиромасите всякога имате при себе си, а Мене не всякога имате;</p>
							<p>12. като изля това миро върху тялото Ми, тя Ме приготви за погребение.</p>
							<p>13. Истина ви казвам: дето и да бъде проповядвано това Евангелие по цял свят, ще се разказва за неин спомен и това, що тя извърши.</p>
							<p>14. Тогава един от дванайсетте, на име Иуда Искариот, отиде при първосвещениците</p>
							<p>15. и рече: какво ще ми дадете, та да ви Го предам? А те му предложиха трийсет сребърника.</p>
							<p>16. И оттогава той търсеше сгоден случай да Го предаде.</p>
							<p>17. А в първия ден на празник Безквасници пристъпиха учениците към Иисуса и Му рекоха: де искаш да Ти приготвим да ядеш пасхата?</p>
							<p>18. Той рече: идете в града у еди-кого си и му кажете: Учителят казва: времето Ми наближава, у тебе ще правя пасхата с учениците Си.</p>
							<p>19. Учениците направиха, както им заповяда Иисус, и приготвиха пасхата.</p>
							<p>20. А когато се свечери. Той седна на трапезата с дванайсетте ученика;</p>
							<p>21. и когато ядяха, рече: истина ви казвам, един от вас ще Ме предаде;</p>
							<p>22. те се много наскърбиха, и всеки от тях почна да Го пита: да не съм аз. Господи?</p>
							<p>23. А Той отговори и рече: който топна с Мене в блюдото, той ще Ме предаде,</p>
							<p>24. прочее. Син Човеческий отива, както е писано за Него; но горко на оня човек, чрез когото Син Човеческий ще се предаде; добре щеше да бъде за тоя човек, ако не бе се родил.</p>
							<p>25. А Иуда, който Го предаде, отговори и рече: да не съм аз, Рави? Иисус му отговори: ти каза.</p>
							<p>26. И когато ядяха, Иисус взе хляба и, като благослови, преломи го и, раздавайки на учениците, каза: вземете, яжте: това е Моето тяло.</p>
							<p>27. И като взе чашата и благодари, даде им и рече: пийте от нея всички;</p>
							<p>28. защото това е Моята кръв на новия завет, която за мнозина се пролива за опрощаване на грехове.</p>
							<p>29. И казвам ви, че отсега нататък няма да пия от тоя лозов плод до оня ден, когато с вас ще го пия нов в царството на Отца Си.</p>
							<p>30. И като изпяха хвалебна песен, излязоха на Елеонската планина.</p>
							<p>31. Тогава Иисус им каза: всички вие ще се съблазните поради Мене през тая нощ; защото писано е: "ще поразя пастира, и ще се пръснат овците на стадото".</p>
							<p>32. А след възкресението Си ще ви изпреваря в Галилея.</p>
							<p>33. Тогава Петър Му отговори и рече: дори и всички да се съблазнят поради Тебе, аз никога няма да се съблазня.</p>
							<p>34. Иисус му рече: истина ти казвам, че тая нощ, преди още петел да пропее, три пъти ще се отречеш от Мене.</p>
							<p>35. Петър Му казва: ако потрябва дори и да умра с Тебе, няма да се отрека от Тебе. Същото рекоха и всички ученици.</p>
							<p>36. След това отива с тях Иисус на едно място, наричано Гетсимания, и казва на учениците; поселете тука, докле ида там да се помоля.</p>
							<p>37. И като взе със Себе Си Петра и двамата Зеведееви синове, почна да скърби и да тъгува.</p>
							<p>38. Тогава им казва Иисус: душата Ми е прескръбна до смърт; останете тук и бъдете будни с Мене.</p>
							<p>39. И като се поотдалечи, падна на лицето Си, молеше се и думаше: Отче Мой, ако е възможно, нека Ме отмине тая чаша, обаче не както Аз искам, а както Ти.</p>
							<p>40. И дохожда при учениците и ги намира да спят, и казва на Петра: толкоз ли не можахте един час да стоите будни с Мене?</p>
							<p>41. Бъдете будни и се молете, за да не паднете в изкушение: духът е бодър, а плътта - немощна.</p>
							<p>42. Пак като се отдалечи повторно, помоли се, казвайки: Отче Мой, ако не може Ме отмина тая чаша, без да я изпия, нека бъде Твоята воля.</p>
							<p>43. А като дойде, намира ги пак да спят, понеже очите им бяха натегнали.</p>
							<p>44. И като ги остави, отдалечи се пак и се помоли трети път, като каза същите думи.</p>
							<p>45. След това дохожда при учениците Си и им казва: спете, прочее, и почивайте! Ето, наближи часът, и Син Човеческий се предава в ръцете на грешници;</p>
							<p>46. ставайте, да вървим! Ето, приближи се оня, който Ме предава.</p>
							<p>47. И докле Той още говореше, ето, Иуда, един от дванайсетте, дойде, и с него множество народ с ножове и колове, от страна на първосвещениците и старейте народни.</p>
							<p>48. А оня, който Го предаваше, бе им дал знак, казвайки: Когото целуна, Той е; хванете Го.</p>
							<p>49. И веднага се приближи до Иисуса и рече: радвай се, Рави! и Го целуна.</p>
							<p>50. А Иисус му рече: друже, защо си дошъл? Тогава пристъпиха, сложиха ръце на Иисуса и Го хванаха.</p>
							<p>51. И ето, един от ония, които бяха с Иисуса, протегна ръка, извади ножа си и, като удари слугата на първосвещеника, отряза му ухото.</p>
							<p>52. Тогава Иисус му казва: върни ножа си на мястото му; защото всички, които се залавят за нож, от нож ще погинат;</p>
							<p>53. или мислиш, че не мога сега помоли Своя Отец, и Той ще ми представи повече от дванайсет легиона Ангели?</p>
							<p>54. Но как ще се сбъднат Писанията, че тъй трябва да бъде?</p>
							<p>55. Тогава Иисус каза на народа: като на разбойник сте излезли с ножове и колове, за да Ме хванете; всеки ден седях с вас, поучавайки в храма, и Ме не хванахте.</p>
							<p>56. Но всичко това стана, за да се сбъднат пророческите писания. Тогава всички ученици Го оставиха и се разбягаха.</p>
							<p>57. А ония, които хванаха Иисуса, заведоха Го при Каиафа първосвещеника, дето бяха събрани книжниците и старейте.</p>
							<p>58. Петър пък вървеше след Него отдалеч до двора на първосвещеника; и, като влезе вътре, седна със слугите, за да види края.</p>
							<p>59. А първосвещениците и старейте и целият синедрион търсеха лъжливо свидетелство против Иисуса, за да Го умъртвят,</p>
							<p>60. и не намираха; и, макар да надойдоха много лъжесвидетели, не намериха. Ала най-сетне дойдоха двама лъжесвидетели</p>
							<p>61. и рекоха: Тоя каза: мога да разруша Божия храм, и в три дни да го съзидам.</p>
							<p>62. И като стана първосвещеникът, рече Му: нищо ли не отговаряш? Какво свидетелствуват тези против Тебе?</p>
							<p>63. Но Ииеус мълчеше. А първосвещеникът Му рече: заклевам Те в Живия Бог, да ни кажеш, Ти ли си Христос, Син Божий?</p>
							<p>64. Иисус му отговаря: ти рече; казвам ви обаче: отсега ще видите Сина Човечески, седнал отдясно на Силата и идещ на небесните облаци.</p>
							<p>65. Тогава първосвещеникът раздра дрехите си и рече: Той богохулствува! Каква нужда имаме вече от свидетели? На, сега чухте богохулството Му!</p>
							<p>66. Как ви се струва? А те отговориха и рекоха: заслужава смърт.</p>
							<p>67. Тогава Го заплюваха и биеха по лицето, а други Му удряха плесници</p>
							<p>68. и думаха: проречи ни, Христе, кой Те удари?</p>
							<p>69. А Петър седеше вън на двора. И приближи се до него една слугиня и рече: и ти беше с Иисуса Галилееца.</p>
							<p>70. Но той се отрече пред всички, като каза: не зная, що говориш.</p>
							<p>71. А когато отиваше към вратата, видя го друга и думаше на ония, що бяха там: и тоя беше с Иисуса Назорея.</p>
							<p>72. А той пак се отрече с клетва: не познавам Човека.</p>
							<p>73. Малко по-сетне се приближиха ония, които стояха там, и казаха на Петра: наистина и ти си от тях, защото и твоят говор те издава.</p>
							<p>74. Тогава той почна да проклина и да се кълне: не познавам Човека. И веднага пропя петел.</p>
							<p>75. И спомни си Петър думата, казана му от Иисуса: преди още петел да пропее, три пъти ще се отречеш от Мене. И като излезе вън, плака горко.</p>
							<p><strong><a name="27"></a>ГЛАВА 27.</strong></p>
							<p>1. А когато се съмна, всички първосвещеници и старей народни направиха съвещание против Иисуса, за да Го убият;</p>
							<p>2. и като Го вързаха, отведоха Го и предадоха на управителя Понтия Пилата.</p>
							<p>3. Тогава Иуда, който Го предаде, като видя, че Той е осъден, разкая се и върна трийсетте сребърника на първосвещениците и старейте,</p>
							<p>4. като каза: съгреших, че предадох невинна кръв. А те му рекоха: що ни е грижа? Ти му мисли.</p>
							<p>5. И като захвърли сребърниците в храма, излезе и отиде, та се обеси.</p>
							<p>6. Първосвещениците прибраха сребърниците и казаха: не бива да се турят в църковния ковчег, защото са цена за кръв.</p>
							<p>7. И като направиха съвещание, купиха с тях грънчаревата нива, за да погребват странници;</p>
							<p>8. затова и доднес тая нива се нарича кръвна нива;</p>
							<p>9. тогава се сбъдна реченото чрез пророк Иеремия, който казва: "и взеха трийсетте сребърника - цената на Оценения, Когото оцениха синовете Израилеви,</p>
							<p>10. и дадоха ги за грънчаревата нива, както ми заповяда Господ."</p>
							<p>11. А Иисус се изправи пред управителя; и управителят Го попита и рече: Ти ли си Иудейският Цар? А Иисус му отговори: ти казваш.</p>
							<p>12. И когато Го обвиняваха първосвещениците и старейте. Той нищо не отговаряше.</p>
							<p>13. Тогава Му казва Пилат: не чуваш ли, за колко работи свидетелствуват против Тебе?</p>
							<p>14. И не му отговори нито на една дума, тъй че управителят се чудеше твърде много.</p>
							<p>15. А на празника управителят имаше обичай да пуска на народа един затворник, когото биха поискали;</p>
							<p>16. тогава у тях имаше един прочут затворник, на име Варава.</p>
							<p>17. И тъй, когато бяха събрани, Пилат им рече: кого искате да ви пусна: Варава ли, или Иисуса, наричан Христос?</p>
							<p>18. защото знаеше, че Го бяха предали от завист.</p>
							<p>19. Между това, когато той седеше на съдийския престол, жена му прати да му кажат: не прави нищо на Тоя Праведник, защото днес насъне много пострадах за Него.</p>
							<p>20. Но първосвещениците и старейте надумаха народа, да изпроси Варава, а Иисуса да погуби.</p>
							<p>21. Тогава управителят ги попита: кого от двамата искате да ви пусна? Те отговориха: Варава.</p>
							<p>22. Пилат им каза: а какво да сторя с Иисуса, наричан Христос? Казват му всички: да бъде разпнат!</p>
							<p>23. Управителят рече: та какво зло е сторил? Но те още по-силно закрещяха и казаха: да бъде разпнат!</p>
							<p>24. Пилат, като видя, че нищо не помага, а се усилва смутнята, взе вода, та уми ръце пред народа и рече: невинен съм за кръвта на Тоя Праведник; вие му мислете.</p>
							<p>25. И целият народ отговори и рече: кръвта Му нека бъде върху нас и върху чедата ни.</p>
							<p>26. Тогава им пусна Варава, а Иисуса бичува и Го предаде на разпятие.</p>
							<p>27. След това войниците управителеви взеха Иисуса в преторията, събраха срещу Него цялата чета войници</p>
							<p>28. и, като Го съблякоха, облякоха Му багреница;</p>
							<p>29. и оплетоха венец от тръни, наложиха Му го на главата и Му дадоха в дясната ръка тръст; и като заставаха пред Него на колене, присмиваха Му се и думаха: радвай се, Царю Иудейски!</p>
							<p>30. И след като Го заплюха, взеха тръстта и Го биеха по главата.</p>
							<p>31. И след като Му се наприсмяха, съблякоха Му багреницата, облякоха Му Неговите дрехи и Го поведоха на разпятие.</p>
							<p>32. А като излизаха, срещнаха един киринеец, на име Симон; него накараха да носи кръста Му.</p>
							<p>33. И като стигнаха на мястото, наричано Голгота, което значи: лобно място,</p>
							<p>34. дадоха Му да пие оцет, смесен със жлъчка; но Той вкуси и не иска да пие.</p>
							<p>35. А след като Го разпнаха, разделиха Дрехите Му, хвърляйки жребие; за да се изпълни реченото от пророка: "разделиха Дрехите Ми помежду си и за облеклото Ми хвърлиха жребие";</p>
							<p>36. и седяха, та Го пазеха там;</p>
							<p>37. и туриха над главата Му надпис, който показваше вината Му: Този е Иисус, Царят Иудейски.</p>
							<p>38. Тогава бидоха разпнати с Него двама разбойници: единият отдясно, а Другият отляво.</p>
							<p>39. А минувачите Го хулеха, като клатеха глава</p>
							<p>40. и думаха: Ти, Който разрушаваш храма, и в три дни го съзиждаш, спаси Себе Си! Ако си Син Божий, слез от кръста!</p>
							<p>41. Също и първосвещениците заедно с книжниците и старейте и фарисеите се присмиваха и думаха:</p>
							<p>42. други спаси, а Себе Си не може да спаси. Ако Той е Цар Израилев, нека сега слезе от кръста, и ще повярваме в Него;</p>
							<p>43. надяваше се на Бога, нека сега Го избави, ако Му е угоден; понеже бе казал: Син Божий съм.</p>
							<p>44. Също Го хулеха и разбойниците, разпнати с него.</p>
							<p>45. А от шестия час настана тъмнина по цялата земя до деветия час;</p>
							<p>46. а около деветия час Иисус извика с висок глас: Или! Или! лама савахтани? сиреч, Боже Мой, Боже Мой! Защо си Ме оставил?</p>
							<p>47. Някои от стоещите там, като чуха, казваха: Той вика Илия.</p>
							<p>48. И веднага един от тях се затече, взе гъба, натопи я в оцет и, като я надяна на тръст, даваше Му да пие;</p>
							<p>49. другите пък думаха: чакай, да видим, дали ще дойде Илия да Го избави.</p>
							<p>50. А Иисус, като извика пак с висок глас, изпусна дух.</p>
							<p>51. И ето, храмовата завеса се раздра на две, отгоре додолу; и земята се потресе; и скалите се разпукаха;</p>
							<p>52. и гробовете се разтвориха; и много тела на починали светии възкръснаха;</p>
							<p>53. и като излязоха из гробовете подир възкресението Му, влязоха в светия град и се явиха на мнозина.</p>
							<p>54. А стотникът и ония, които с него заедно пазеха Иисуса, като видяха земетресението и всичко станало, твърде много се уплашиха и думаха: наистина Божий Син е бил Тоя Човек!</p>
							<p>55. Там бяха също и гледаха отдалеч много жени, които бяха последвали Иисуса от Галилея и Му служеха;</p>
							<p>56. между тях бяха Мария Магдалина и Мария, майка на Накова и Носия, и майката на Зеведеевите синове.</p>
							<p>57. А когато се свечери, дойде един богат човек от Ариматея, на име Йосиф, който също тъй беше ученик на Иисуса;</p>
							<p>58. той отиде при Пилата и поиска тялото Иисусово. Тогава Пилат заповяда да предадат тялото;</p>
							<p>59. а Йосиф, като взе тялото, обви Го в чиста плащаница</p>
							<p>60. и Го положи в новия си гроб, който бе изсякъл в скалата; и като привали голям камък върху вратата гробни, отиде си.</p>
							<p>61. А там беше Мария Магдалина и другата Мария, които седяха срещу гроба.</p>
							<p>62. На другия ден, след петъка, събраха се първосвещениците и фарисеите у Пилата</p>
							<p>63. и казваха: господарю, спомнихме си, че Оня измамник още приживе бе казал: подир три дни ще възкръсна;</p>
							<p>64. затова заповядай да се запази гробът до третия ден, да не би учениците Му да отидат нощем да Го откраднат и да кажат народу: възкръсна от мъртвите. И последната измама ще бъде по-лоша от първата.</p>
							<p>65. Пилат им рече: имате стража; идете завардете, както знаете.</p>
							<p>66. Те отидоха, та завардиха гроба със стража и запечатаха камъка.</p>
							<p><strong><a name="28"></a>ГЛАВА 28.</strong></p>
							<p>1. И като мина събота, на разсъмване, в първия ден на седмицата, дойде Мария Магдалина и другата Мария да видят гроба.</p>
							<p>2. И ето, стана голям трус: защото Ангел Господен слезе от небето, пристъпи, отвали камъка от вратата гробни и седеше върху него;</p>
							<p>3. видът му беше като светкавица, а дрехата му - бяла като сняг;</p>
							<p>4. и пазачите, уплашени от него, се разтрепериха и станаха като мъртви.</p>
							<p>5. Ангелът се обърна към жените и им рече: не бойте се; зная, че търсите разпнатия Иисуса;</p>
							<p>6. няма Го тук: Той възкръсна, както беше казал; дойдете, вижте мястото, дето е лежал Господ,</p>
							<p>7. и идете скоро, та обадете на учениците Му, че Той възкръсна от мъртвите, и ето, преварва ви в Галилея; там ще Го видите. На, казах ви.</p>
							<p>8. И като излязоха бързо из гроба, те със страх и радост голяма се затекоха да обадят на учениците Му.</p>
							<p>9. А когато отиваха да обадят на учениците Му, ето, Иисус ги срещна и рече: радвайте се! А те се приближиха, хванаха се за нозете Му и Му се поклониха;</p>
							<p>10. тогава Иисус им казва: не бойте се; идете и обадете на братята Ми, да идат в Галилея, и там ще Ме видят.</p>
							<p>11. Когато те отиваха, ето, някои от стражата, като влязоха в града, обадиха на първосвещениците за всичко станало.</p>
							<p>12. И тия, като се събраха със старейте и се съветваха, дадоха на войниците доста пари</p>
							<p>13. и рекоха: кажете, че учениците Му дойдоха нощем и Го откраднаха, когато ние спяхме,</p>
							<p>14. и ако за това стигне слух до управителя, ние ще уталожим гнева му, и вас ще избавим от грижи.</p>
							<p>15. А те взеха парите и постъпиха, според както бяха научени. И тая мълва се носи между иудеите доднес.</p>
							<p>16. А единайсетте ученици отидоха в Галилея, на планината, дето им бе заповядал Иисус;</p>
							<p>17. и като Го видяха, поклониха Му се; а някои се усъмниха.</p>
							<p>18. И като се приближи Иисус, заговори и им рече: даде Ми се всяка власт на небето и на земята.</p>
							<p>19. И тъй, идете, научете всички народи, като ги кръщавате в името на Отца и Сина и Светаго Духа,</p>
							<p>20. и като ги учите да пазят всичко, що съм ви заповядал, и ето, Аз съм с вас през всички дни до свършека на света. Амин.</p>

						</div></div></div>
			</div>

			<div>
				<div class="reader-message"></div>
			</div>
			<div aria-owns="toolbar"></div>
		</div>
	</body>
</html>
